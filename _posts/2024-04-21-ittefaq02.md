---
layout: post
title: ইত্তেফাক এ সোনালী দিনগুলো আমার -- ২
subtitle: ইত্তেফাক এ যোগদানের দিন
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
fblink: /fbnotupdated.html
---

<p>১৯৭২ এর ২৩ জানুয়ারি সকালে ইত্তেফাক অফিসে গেলে রাহাত খান স্যার বলেন,চাকরি করবে ইত্তেফাকে।আমি হ্যাঁ বলতেই তিনি ফোন হাতে নিয়ে বলতে থাকেন,রেজা ভাই একটা ছেলে পাঠালাম, দেখেন তারে কাজে লাগাতে পারেন কিনা।</p>
<p>
আমি দোতলায় নিউজ এডিটর আসাফউদ্দৌলা  রেজার রুমে গেলাম। আমাকে বসতে বলে একজন ফটোগ্রাফারকে ডাকলেন।তার নাম সবুর।পরে জানলাম মফস্বল সম্পাদক বজলুর রহমান সাহেবের শ্যালক তিনি।</p>
<p>
এবার রেজা সাহেব (পরে সবার প্রিয় রেজা ভাই) আমাকে বলেন,আপনি ওকে নিয়ে নরসিংদী যাবেন।সেখানকার এমসিএ  ভূইয়া সাহেব আমাকে বলেছেন,পাক আর্মি নরসিংদির সব তাঁত কারখানা জ্বালিয়ে দিয়েছে। আপনি দেখে এসে একটা রিপোর্ট লিখে দিবেন, আর সবুর--তুমি ভালো কিছু ছবি আনবে।</p>
<p>
পরে আমাকে বলেন, শুন- কাজ শেষে যাতায়াত ও দুপুরের খাবার খরচের একট বিল করে আমার সই নিবে।কাল অফিসে এসে হিসাব বিভাগ থেকে বিলের টাকা তুলে নিও দুজনে। </p>
<p>
কিছুক্ষনের মধ্যেই আমরা নরসিংদির বাস ধরলাম। তার আগে অফিসে সবুর আমাকে স্হানীয় রিপোর্টার নিবারন বাবুর সাথে ফোনে কথা বলিয়ে দিল।দু'জনে গল্প করতে করতে ঘন্টা দেড়েকের মধ্যে পৌঁছে গেলাম আমার "টেস্ট কেসস্হল" নরসিংদী। </p>
<p>
নিবারন বাবু আর আমি অনেক ক্ষতিগ্রস্ত ব্যবসায়ীর সাথে কথা বললাম,সব নোট নিলাম। </p>
<p>
সবুর নিল ছবি। নিবারন বাবুর আতিথ্যেয়তা গ্রহণ করে ঢাকার বাস ধরলাম। </p>
<p>
দুপুরের খাবার খেয়ে লিখতে বসে গেলাম রিপোর্টিং সেকশনের একটি টেবিলে। সন্ধ্যায় রেজা ভাই অফিসে আসার আগেই আমার ও সবুরের কাজ শেষ।সবুর আমাকে ছবি ধরিয়ে দিয়ে বাসায় চলে গেল।রেজা ভাই আসার পরপরই রিপোর্ট আর ছবি দিলাম তার হাতে। বিলটা পকেটে রাখলাম।রেজা ভাই জিজ্ঞেস করলেন বিল করোনি,আমি হ্যাঁ বল্লে তা চাইলেন।হাতে নিয়ে সই করে কাল টাকা তুলে নিতে বলেন।আমি ইত্তেফাকের সামনে থেকে বাসে উঠে নাখালপাড়ার বাসার উদ্দেশ্যে রওয়ানা দিলাম।</p>
<p>
রাতে বাবাজানকে সব বললাম, শুনে খুব খুশি হলেন,মনে হলো অনেক দোয়াও করেছেন।</p>
<p>
পরদিন সকালে অফিসে টাকা তুলতে গিয়ে ধাক্কা খেলাম।যিনি বিল পাস করেন তিনি কী লিখেছেন তা বোঝা গেল না।হিসাব বিভাগ দেয়ার পর তারাই জানালো তা পাস হয়নি।</p>
<p>
আমি নিচে নেমে দেখি রেজা ভাই অফিসে এসেছেন। তাকে বললাম। বিল দেখতে চাইলেন,দিলাম।অস্পষ্ট কিছু বললেন,কিন্ত তা বোঝা গেল না।বিল রেখে দিলেন।রাতে কিছু কাজ করে বাসায় এলাম।রিপোর্টিং সেকশনে প্রায় তিনমাস কাজ করলাম অনেক রিপোর্ট ছাপা হলো।হঠাৎ একদিন একটা চিঠি পেলাম।</p>
<p>
আমার চাকরি চলে গেল।যেসব অভিযোগে আমার চাকরি গেল সেগুলো পড়ে আমি আকাশ থেকে পড়লাম।চিঠি রাহাত খান স্যারকে দেখালাম। তিনি বললেন, বুঝতে পেরেছি "কোথাকার জল কোথায় গড়িয়েছে"। জানতে চাইলেন--এতোদিন আমার ছাপা হওয়া রিপোর্টের কাটিং রেখেছি কিনা।আমি হ্যাঁ বলি।তিনি পরামর্শ দেন, এগুলো নিয়ে আমি কাল সকালে যেন কাকরাইলে ব্যারিস্টার সাহেবের সাথে দেখা করি। তবে চাকরিতে পুনর্বহাল যেন না চাই। তিনি রাগত স্বরে বলেন,৫০০ শ টাকা বেতনের চাকরি আমি যে কোন সময় দিতে পারবো।এসব শুনে আমি হতভম্ব হয়ে যাই।তবে হতাশ হইনি,তার ওপর আস্হাও হারাইনি। </p>
<p>
পরদিন সকাল ১০টার দিকে ব্যারিস্টার সাহেবের বাসায় যাই।দারোয়ান পরিচয় পেয়ে উপরে ড্রইং রুমে বসিয়ে ভিতরে খবর দিয়ে চলে গেল।কিছুক্ষণের মধ্যে অনেক উপাদেয় খাদ্যে আমার সামনের টেবিল ভরে গেল। আমি চাকরিচ্যুত  শিক্ষানবিশ সাংবাদিক, মালিকের বাসায়  এসে এসব খাবার দেখে রীতিমতো ভয় পেয়ে গেলাম-- এ ভেবে,মালিক এসে আবার সব শুনে কী বলে।সাতপাঁচ ভাবনার মধ্যেই স্যুট পরিহিত  ব্যারিস্টার সাহেব দ্রুত প্রবেশ করে উচ্চ স্বরে বলেন,কে এখানে খাবার দিয়ে গেছে এসি চালায়নি।উনি তো গরমে কস্ট পাচ্ছেন বলেই নিজ হাতে জানালার পর্দা সরিয়ে এসি চালু করেন।আমার পাশে সোফায় বসেন।গরমে আমি কস্ট পেয়েছি এটা আবারও বলেন।আমি বলি,না কস্ট হয়নি।</p>
<p>
এবার জানতে চাইলেন আমি কেন এসেছি। চিঠি ও নিউজ কাটিং এর খাতাটা এগিয়ে দিলাম।</p>
<p>
আপনাকে দেয়া চিঠির কপি তো আমি পেয়েছি বলেই তিনি নিউজ কাটিং এ চোখ বুলালেন।একই সময় টেলিফোনে নিউজ এডিটরকে বলেন, মীর সাহেব রাতে কাজে যোগ দিবেন।</p>
<p>
ঘাম দিয়ে জ্বর ছাড়লো আমার। </p>
<p>
পরে বলেন,অফিসে গিয়ে আপনাকে চিঠি দিব। </p>
<p>
কাকরাইলের বাসা থেকে ইত্তেফাক এ গেলাম। </p>
<p>

(স্মৃতি ভিত্তিক লেখা তো,তথ্যে ভুল থাকলে ক্ষমাসুন্দর দৃষ্টিতে দেখার অনুরোধ রইল) </p>
