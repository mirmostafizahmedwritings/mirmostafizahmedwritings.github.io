---
layout: post
title: ইত্তেফাক এ সোনালী দিনগুলো আমার -- ১৬
subtitle: প্রসঙ্গঃ সম্পাদক আনোয়ার হোসেন মঞ্জু-০৩
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
fblink: https://www.facebook.com/mir.mostafiz.ahmed/posts/pfbid035HcZrUk12fsXWeuC5J6pzsTKSnp9dJdFNq1GiLHwoMXiyfsrCcytucDVi637C6nYl
---
<p>
বাংলাদেশের সবচে প্রভাবশালী ও তৎকালীন বহুল প্রচারিত দৈনিক ইত্তেফাক এর তরুণ সম্পাদক আনোয়ার হোসেন মঞ্জু দীর্ঘ ৬ মাস ছুটি নিয়ে যুক্তরাষ্ট্রের পেন্টাগনে প্রশিক্ষণ গ্রহণ করেন।তবে অফিশিয়াল ছুটি নিয়েছেন,জর্জ ওয়াশিংটন ইউনিভার্সিটিতে একটা সার্টিফিকেট কোর্স করার জন্য। এ বিষয়ে তখনকার সাপ্তাহিক বিচিত্রায় একটা ইন্টারভিউ ছাপা হয় তাঁর। তাতে তিনি প্রশ্নকর্তাকে উত্তর দেন,থাকতে হলে থাকবো এক নম্বরের সাথেই।</p><p>

মঞ্জু সাহেব বাংলাদেশে দীর্ঘতম সময় মন্ত্রী ছিলেন।</p><p>

ক্যাবিনেট গঠন হলে,পরের দিন তখনকার চীফ রিপোর্টার হাসান শাহরিয়ার ভাই একবার অফিসে এসে তড়িঘড়ি বের হওয়ার প্রস্তুতি নিচ্ছেন দেখে জিজ্ঞেস করি --কোথায় যাবেন?বলেন,সচিবালয়ে। মঞ্জু সাহেব মন্ত্রী হিসাবে প্রথম দিন অফিস করবেন,কিছু ব্রিফিং দিবেন।কোন কোন মন্ত্রীর ছবি ছাপা হবে,কার কার নিউজ ছাপা হবে ইত্যাদি।</p><p>

আনোয়ার হোসেন মঞ্জু এক সাপ্তাহিক মিটিংয়ে বলেন, কেবিনেট মিটিংয়ে শেখ হাসিনা কী ভাষায় কথা বলেন তা তোমরা চিন্তাও করতে পারবেনা।কথা বলেন,অস্বাভাবিক রূঢ়ভাবে। </p><p>

এক লেখায় বলেছি, মঞ্জু সাহেবের হজম ক্ষমতা আমাকে বিস্মিত করে। আমার প্রাক্তন এক সহকর্মী মন্তব্যে লিখেন,এ কথা কীভাবে বললেন। তাঁর প্রশ্নের জবাব এ লেখায় পাওয়া যাবে।</p><p>

এডিটর সাহেব এক দুপুরে আমাকে ফোনে বলেন, এক ভদ্রলোককে পাঠালাম,তার প্রতিবাদটি ছাপতে হবে।এরই মধ্যে ভদ্রলোক আমার সামনে হাজির।তিনি একটা চিঠি দিলেন--প্রকাশিত সংবাদের প্রতিবাদ।</p><p>

গত স্বাধীনতা  দিবসে আওয়ামী লীগের এক অনুষ্ঠান পত্রবাহকের পিতার সভাপতিত্বে শুরুর প্রতিবাদে কর্মীরা চেয়ার ছোড়াছুড়ি করলে সভা পন্ড হয়ে যায়।তাদের অভিযোগ,তিনি রাজাকার ছিলেন।ভাংচুরের ছবিসহ নিউজ আমরা ছেপেছি।পত্রবাহক নিজে উপ জেলা আওয়ামী লীগের সাধারণ সম্পাদক। </p><p>

আমার বক্তব্য,ছবিসহ যে নিউজ আমরা ছেপেছি, তার প্রতিবাদ আমরা ছাপতে পারি না।এ কথা সম্পাদক সাহেবকে ফোনে জানিয়ে দেই।
ভদ্রলোক বেরিয়ে যাওয়ার পর পরই সম্পাদক সাহেবের ফোন,মোসতাফিজ--প্রতিবাদ ছাপবেনা,কিন্তু  বিজ্ঞাপন তো ছাপতে বাধা নেই। আমি হ্যাঁ বলি।তিনি ভদ্রলোককে বিজ্ঞাপনে পাঠিয়ে দেন। পরদিন ঐ বিজ্ঞাপন ছাপা হয়। </p><p>


ইত্তেফাক এর কুমিল্লা সংবাদদাতার সম্পর্কে কিছু নেগেটিভ মন্তব্য করে রিপোর্টার আবুল খায়ের আমাকে অনুরোধ করে তাকে সরিয়ে সেখানে নতুন লোক দিতে। এটা রীতিমতো বিব্রতকর ব্যাপার।জেলা সংবাদদাতারা প্রায় সবাই প্রবীণ, পরীক্ষিত নির্লোভ। ফলে এমন প্রস্তাবের কারণ খুঁজতে হয় আমাকে।এরই মধ্যে সম্পাদক সাহেব একদিন আমাকে তাঁর চেম্বারে ডেকে নেন।নানান কথার পর বলেন,কুমিল্লায় একজন নতুন রিপোর্টার দিতে হবে। খায়ের বলেছে, বর্তমান রিপোর্টার নাকি চ্যানেল আই'তে চাকরি করে এবং ওটা নিয়েই ব্যস্ত থাকে। </p><p>

আমি বলি,যেহেতু আমাদের কোন চ্যানেল নেই,অন্য জেলা রিপোর্টারও করে,সেও করে। একাজ করার ওপর  নিষেধাজ্ঞা নেই।
কিছু দিন পর সম্পাদকের চেম্বারে আমার ডাক পড়ে আবার। তার সামনে আরেক অপরিচিত ভদ্রলোক বসা।আমাকে বলেন,কুমিল্লায় একজন নতুন সংবাদদাতা দিতে হবে,তুমি চিঠি তৈরি করে দেখাও।আমি জেলা সংবাদদাতা বিনা অপরাধে বরখাস্ত করার বিপক্ষে বলি।তিনি শান্ত গলায় আমাকে ছুটি দিয়ে বলেন,এ বিষয়ে তোমার সাথে পরে বসবো।বের হয়ে তাঁর পিএস'কে জিজ্ঞেস করি সম্পাদক সাহেবের রুমে এ ভদ্রলোক কে?</p><p>

মনিরুল হক চৌধুরী, কুমিল্লার সাবেক এমপি ও এরশাদ সাহেবের জাতীয় পার্টির সাবেক মন্ত্রী।আমি হতভম্ব হয়ে তার সামনেই বসে অতীত স্মৃতি রোমন্থন করি। মহসিন হল এলামনাই চৌধুরী সাহেবসহ আমরা। নির্বাহী কমিটির প্রকাশনা সম্পাদক আমি।হরতালের মধ্যে একদিন  তাঁর গ্রীনরোডের রাজাবাজার বাড়িতে দুপুরে খাবার দাওয়াত দেন।আমি সাধারণত হরতালের দিন অফিস ডিউটি ছাড়া বের হই না।তখন অফিসের স্টিকারযুক্ত গাড়িতে যাই নিরাপদে।ভাবলাম,সেদিন গেলে তো আজ এ দুশ্চিন্তায় পড়তে হতো না।
দেখলাম, কতদূর থেকে কতদিন ধরে একজন নিরপরাধ জেলা সংবাদদাতাকে সরানোর রাজনীতি শুরু হয়েছে। কোন অভিযোগ ছাড়াই কাজ পাগল এ সংবাদদাতাকে করা হয় পদচ্যুত। </p><p>


সম্পাদক সাহেব আমাকে এক বিকেলে ফোন করে  কাল থেকে অফিসে আসতে না করেন।তাঁর পিএস'কে ফোন করে জিজ্ঞেস করি সম্পাদক সাহেবের রুমে এখন কে আছেন। জবাবে বলেন,বারী সাহেব।আমার বুঝতে বাকি রইলো না, কেন আমাকে অফিসে আসতে না কর হয়।
</p><p>

বারী সাহেবের পরিচয় দেয়া দরকার এখানে। </p><p>

সম্পাদক সাহেবের সার্বক্ষণিক সশস্ত্র সঙ্গী এ বারী।তাঁর পিএস এর রুমে গাদাগাদি করে বসেন আরো দুজনের সাথে।চাকরির শেষ জীবনে তাকে দেখেছি একটা পিসি নিয়ে কাজ করতে। একদিন জিজ্ঞেস করলে বলে,আমি একটা অন লাইন নিউজ পোর্টাল চালাই।তিনি একটা করোলা প্রাইভেট কার চালিয়ে অফিসে আসতেন।পরে এ গাড়ি ইত্তেফাক এর  নিউজ এডিটরকে অফিসে আনা-নেয়ার কাজে ভাড়া খাটতো। অন্য সময় ড্রাইভার থাকলেও, সন্ধ্যায় নিউজ এডিটরকে অফিসে পৌঁছে দেয়ার পর তার ছুটি। রাতের কাজ শেষে বারী নিজেই নিউজ এডিটরকে  পৌঁছিয়ে বাসায় যেতেন।প্রতি রাতে গাড়ি চালাতে চালাতে পারিবারিক কথার ফাঁকে ফাঁকে তাকে নিউজে নেয়ার অনুরোধ করতেন। দুজনের সাথেই কথা বলে আমি এ বিষয় নিশ্চিত হয়েছি।আমার সাথে খুবই ভালো সম্পর্ক বজায় রেখে চলতো।কোন কোন সময় বলতো,আপনি আর ভাবী,সে-ই কোন সময় বিশ্ববিদ্যালয়ের শেষ ডিগ্রি নিয়েছেন মনে পড়লেই আমি অবাক হয়ে যাই।আপনি তো আমার বড় ভাইর অনেক সিনিয়র। আর আমি লেখাপড়াই শিখতে পারিনি। তবে কদ্দূর লেখা পড়া করেছে,তা কোনদিন জিজ্ঞেস করিনি।তার কথা ও কাজে মনে হয়েছে,একটা/দুটো সার্টিফিকেট হয় তো নিয়েছে। </p><p>

একরাতে ফোনে বলে, সাহেব আপনাকে মফস্বল সম্পাদক করে চিঠি দিয়েছেন।সকালে সেভাবেই অফিসে আসবেন। আনোয়ার হোসেন মঞ্জু ইত্তেফাক এর মালিকানা পাওয়ার পর প্রায় ৬ মাসের মধ্যে আমি তৃতীয় মফস্বল সম্পাদক। পরের দিন সকালে প্রেসক্লাব থেকে অফিসের মাইক্রোবাসে উঠতে গেলে আগের মফস্বল সম্পাদক আফতাব হোসেন বলে,আপনি এখন গাড়িতে উঠতেছেন কেন,আপনার না বিকালে ডিউটি। আমার মুখে তালা।কয়েকবার জিজ্ঞেস করায় কে একজন তাকে সর্বশেষ অফিস অর্ডার জানায়।তারপর আফতাব ভাই গাড়ি থেকে নেমে যান। </p><p>

অফিসে গিয়ে যে চিঠি হাতে পাই তাতে আমাকে সিনিয়র সাব এডিটর উল্লেখ করা হয়।বারীকে ফোন করলে বলে,ভাই আমি অবশ্য আপনার সর্বশেষ পদবি জানি না-তাই এ ভুল হয়েছে। পরে বলে কী অফিসে  এ টালমাটাল অবস্থায় আগের কথা ভুলে যান।আমিও ভুলে গেলাম। চোখের সামনেই একজনকে অফিসের গাড়িতে উঠে নেমে যেতে দেখলাম।এর আগে যুগ্ম বার্তা সম্পাদক এহিয়া বখতকে অফিসে এসে চাকরিচ্যুতি চিঠি নিয়ে একই গাড়িতে বসায় ফিরে যেতে দেখেছি।তিনি তখন অসুস্থ অবস্থায় এক আত্মীয়ের গাড়িতে শ্যালককে সাথে নিয়ে অফিস করতেন। </p><p>

ঐ দিন দুই একজন চেষ্টা করে তাঁকে মাঝ পথ থেকে বাসায় ফিরিয়ে দিতে,যাতে চাকরিচ্যুতির আকস্মিক খবরে স্ট্রোক না করেন।
বারী আমাকে অনেক ভালো পরামর্শ দিতো।বলতো,আপনাকে যদ্দুর জানি, তাতে কিছু টিপস দেয়া প্রয়োজন মনে করছি। মালিকদের সব নিউজ বিনাবাক্য ব্যয়ে ছাপবেন।অফিস কলিগদের ৭০-৮০ ভাগ নিউজ বিনা আপত্তিতে ছেপে দিবেন।অন্যদের বিষয় নিজের মতো করে সিদ্ধান্ত নিতে পারেন। </p><p>

কাজলায় মঞ্জু সাহেবের একক মালিকানার জেনিথ প্যাকেজিং এর বিশাল  এলাকা যখন তড়িঘড়ি করে ইত্তেফাক স্থানান্তরিত হয়,তখনই বারীর ভাগ্য খুলে যায়।একদিন বারীর হাতে একটি চিঠি ধরিয়ে দেন মঞ্জু সাহেব।তা দেখে সে অবাক দৃষ্টিতে তাকিয়ে থাকে মঞ্জু সাহেবের দিকে। তার চাহনি দেখে সম্পাদক সাহেব বলেন,এখন পত্রিকার দায়িত্বে আছে খোন্দকার খালেদ। তাকে চেন?চেন না।তোমাকে নিউজ সেকশনে ঢুকতেই দিবে না এ চিঠি না দিলে।এতোদিন যা করেছ,ভুলে যাও।এখন থেকে ফরমাল কাজ করবা।কোন ঝামেলায় জড়াবে না তার সাথে। </p><p>

এ চিঠির আগ পর্যন্ত মিঃবারী ছিলেন সশস্ত্র দেহরক্ষী থেকে দুই মালিকের মধ্যে সম্পাদকীয় পাতার সমন্বয়কের দায়িত্বপ্রাপ্ত। শেষে এখন হলেন যুগ্ম বার্তা সম্পাদক পদ মর্যাদায় নিউজ সেকশনের দায়িত্বপ্রাপ্ত সম্পাদক আনোয়ার হোসেন মঞ্জু প্রতিনিধি। </p><p>

এসব কথা মিঃ বারী বিভিন্ন সময় আমাকে বলছে। </p><p>


এবার পড়ুন মুদ্রার ওপিঠের কথা।তা বলেছেন
বর্তমান সম্পাদক তাসমিমা হোসেন, সাবেক সম্পাদক আনোয়ার হোসেন মঞ্জু সহধর্মিণী।
চার দশকের বেশি চাকরি করার যে আর্থিক সুযোগ সুবিধা পাওয়ার কথা তা কাগুজে হিসাবের মারপ্যাচে চারভাগের একভাগে দাঁড়িয়েছে।তাতে আবার আমার প্রভিডেন্ট ফান্ডের টা=৯৬.০০০/সহ।ঐ টাকার অর্ধেকের কম দেয়া হয়েছে কয়েক বছরের কিস্তিতে। দীর্ঘদিন টাকা না পেয়ে একদিন চীফ একাউন্টেন্ট মিঃ আকতারকে ফোন করি।তার কথা, টাকা দেয়া বিষয় আপনাকে কিছুই বলতে পারবোনা। তবে পরামর্শ দিতে পারি ভাবীর সাথে কথা বলার।কারণ কয়েকদিন আগে সেকশন প্রধানদের সাথে দীর্ঘ মিটিং করেন।সেখানে এক পর্যায়ে আপনার কথা উঠে। </p><p>

আমি আশাবাদী হয়ে এপয়েন্টমেন্ট নিয়ে পরদিনই  তার সাথে দেখা করি।আমাকে দেখেই বলেন, আপনি আমার প্রতিবেশী।টাকায় জন্য এসেছেন? সে কথা হবে পরে ,আগে বলুন--চাকরি ছেড়েছেন কেন? জবাবে বলি, চাকরি আমি ছাড়িনি,চাকরি আমাকে ছেড়েছে। প্রশ্ন করেন,মানে? বলি, মিঃ বারীর পরামর্শেই সম্পাদক সাহেব আমাকে ফোনে কাল থেকে অফিসে আসতে নিষেধ করেছেন।পাল্টা প্রশ্ন ভাবীর,ফোনে আসতে নিষেধ করলো আর তাতেই আপনি দীর্ঘদিনের চাকরি ছেড়ে বাসায় বসে রইলেন? তবে আমি তাঁর সাথে মারদাঙ্গা করবো-- জবাব দেই আমি?এর সাথে যোগ করি,আমার মরহুম বাবাজান বলতেন,
বাবা-মা আর এমপ্লয়ার রাষ্ট্রদূতের মর্যাদা ভোগ করে, তাদের সাথে তর্কে জড়াবে না,জড়ালে ক্ষতিগ্রস্ত হবে।এ কথা শুনে তাসমিমা হোসেন বলে উঠেন,বাহ্,বাহ্,যোগ্য বাপের যোগ্য  ছেলে। </p><p>

একটু দম নিয়ে হতাশার সুরে বলেন,আপনি আমাদের ছেড়ে চলে গিয়ে বেঁচে গেলেন, আর আমাকে ফেলে গেলেন...। আর বলতে পারলেন না।তাঁর গলা ধরে এলো। </p><p>

পরে বলেন,সাহেব তাকে ঘিরে থাকা বদ লোকজনের পরামর্শে অফিস থেকে ভালো লোকদের সরিয়ে খারাপ লোকে ভরে ফেলেছে।আপনাকে সরিয়ে যাকে বসিয়েছে, সে তো আমাকে  জ্বালিয়ে মারছে। অসহ্য, অসহ্য। </p><p>

শেষে বলেন,ভাই টাকা দেয়ার ক্ষমতা আমার নেই, তা আছে শুধুই মঞ্জুর। </p><p>

আমি সালাম দিয়ে বারো তলা থেকে নেমে এলাম।
</p><p>
