---
layout: post
title: ইত্তেফাক এ সোনালী দিনগুলো আমার -- ১৭
subtitle: প্রসঙ্গঃ সম্পাদক আনোয়ার হোসেন মঞ্জু-০৪
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
fblink: https://www.facebook.com/mir.mostafiz.ahmed/posts/pfbid02pG8JeN2h7JjkaPqdJMhHXKCBLMfK48nRdXiXTAWMHij6o74Aq2qyzoStNxmyWe6cl
---
<p>
রাহাত খান স্যার আমাকে দুপুরে টেলিফোনে তাঁর রুমে এক্ষুনি যেতে বলেন।গিয়ে দেখি তিনি উদ্বিগ্ন,চিন্তিত! বলেন,মোসতাফিজ বসো,তোমাকে একটা দায়িত্ব দিচ্ছি, আজ থেকেই কাজ শুরু করবে।একথা বলেই একজনকে ফোনে বলেন,তুমি  বিদেশি ম্যাগাজিন,কপিবক্স নিয়ে তাড়াতাড়ি আমার রুমে আসো।</p><p>

কিছুই বুঝতে পারছি না।আমিও চিন্তিত হয়ে পড়ি।এরই মধ্যে অচেনা লোকটা ম্যাগাজিনসহ কিছু আর্টিকেল নিয়ে হাজির।তাকে যেতে বলে রাহাত স্যার বলেন,আজকের"আন্তর্জাতিক"পাতায় কোরিয়ার উপর একটি আর্টিকেল ছাপা হওয়ায় নেতিবাচক প্রতিক্রিয়া জানাতে সম্পাদক সাহেবের সাথে রাষ্ট্রদূত সাক্ষাৎ করেন।সাক্ষাৎকার শেষে তিনি আমাকে ডেকে যোগ্য পছন্দের কাউকে এ পাতার দায়িত্ব দিতে বলেন। আমি তোমাকেই এ দায়িত্ব দিলাম।</p><p>

আমি জানতে চাইলাম, ব্যারিস্টার সাহেবের মতামত দরকার না?তিনি ধমকের সুরে বলেন, তুমি বেশি কথা বলছো।সম্পাদক সাহেব আমাকে বলেছেন,আমি তোমাকে দায়িত্ব দিয়েছি,তুমি কাজে লেগে যাও।আমার কিন্তু মন সায় দিচ্ছে না ব্যারিস্টার সাহেবে সম্মতি ছাড়া,কিন্তু এ পরিস্থিতিতে কিছু বলতেও পারছি না।একতরফা সিদ্ধান্তের কী প্রতিক্রিয়া হতে পারে তা ভাবতে ভাবতে সিটে এসে ব্যারিস্টার সাহেবকে ফোন দেই।যেহেতু অপারেটর আমার নাম বলেছে, ফোন ধরেই বলেন,মীর সাহেব কেমন আছেন?সালাম দিয়ে বলি আছি ভালোই, কিন্তু কাল যে আপনার সাথে দেখা হওয়া দরকার।সাথে সাথে বলেন,আসেন সকাল ১০ টায় চেম্বারে।কাটায়,কাটায় চেম্বারে ঢুকতেই বলেন, আপনার সম্পর্কে আমার তো খারাপ ধারণা নেই, আমাকে জিজ্ঞেস করেই সিদ্ধান্ত নিতে অসুবিধা কোথায় ছিল?আপনি দায়িত্ব পেয়েছেন খুশি হয়েছি,কাজ করেন।আমিও সালাম দিয়ে খুশি মনে বেরিয়ে এলাম। কাজ শুরু করলাম। </p><p>

মাস দুই তিন পরে এক শনিবার সম্পাদক সাহেবের   সাথে সাপ্তাহিক মিটিং শেষে রিপোর্টাররা নিউজ রুমে আসে, তাদের মধ্যে আকরাম হোসেন খান আমার টেবিলের সামনে বসে বলেন,মিষ্টি খাওয়ান ভাই। তার হাসি মুখের দিকে তাকিয়ে বলি,কি মিষ্টি  খবর নিয়ে এলে!জবাবে বলে,এডিটর সাহেব রাহাত ভাই থেকে জানতে চান, "আন্তর্জাতিক " পাতার দায়িত্ব কাকে দিয়েছেন?জবাবে তিনি আপনার নাম বলেন।মঞ্জু সাহেব বলেন,পাতা ভালোই হচ্ছে। ভালো কথা শুনলে কার না ভালো লাগে। আকরাম এমন একটা চমৎকার খবর দেয়ায় তাকে মিষ্টি খাওয়ানো আগ্রহ প্রকাশ করলে সে ধন্যবাদ জানিয়ে উঠে যায়। </p><p>

পাতার কাজ চলছে। সাংবাদিক, কলেজ, বিশ্ববিদ্যালয়ের শিক্ষক নিয়ে ভালো একটা লেখক গ্রুপ করলাম।"ইন্ডিয়া টু  ডে",নিউজ উইক,টাইম ম্যাগাজিন থেকে সমসাময়িক বিশ্ব রাজনীতির উপর প্রকাশিত আর্টিকেল দক্ষ সাংবাদিক বন্ধুদের দিয়ে তৈরি করে নিতাম। বিশ্বরাজনীতির লেখা সংগ্রহ করতাম--ঢাকা বিশ্ববিদ্যালয়ের অধ্যাপক নূরুল আমিন বেপারী,অধ্যাপক আবু আহমদ এবং
জাহাঙ্গীর নগর বিশ্ববিদ্যালয়ের তারেক শামসুর রেহমানসহ অন্যদের থেকে।এ ছাড়া ফরমায়েশী লেখা নিয়েছি শেখ বোরহান উদ্দিন কলেজের অধ্যাপক কামরুন্নাহার থেকে। তাঁকে রাতে বিষয়বস্তু দিয়ে  সকালে ২৩ পৃষ্ঠার লেখা পেয়েছি,যা দেখে বোঝার উপায় নেই এক বসায় শেষ করা লেখা।শুরু থেকে  শেষ পর্যন্ত কোথাও হাতের লেখা খারাপ হয়নি। </p><p>

এছাড়া তখনকার রাস্ট্রপতির উপপ্রেস সচিব (জনসংযোগ) আবদুল মোমেন,ঢাবি' ইংরেজির ছাত্র বহুল আলোচিত এসপি বাবুলসহ অনেকে যোগাযোগ করে লেখা দিয়েছে।সিলেটের গউস আহমদ নামের এক ব্যক্তি ডাকে লেখা পাঠাতেন নিয়মিত। </p><p>

মফস্বল সম্পাদক থাকা কালে সম্পাদক সাহেবের রুমে যাওয়ার আগে ফোন করা লাগতো না।তবে ভিভিআইপি গেস্ট থাকলে ইশারায় সোফায় অপেক্ষা করার ইঙ্গিত দিতেন।</p><p>

একদিন কথা প্রসঙ্গে বলি,আমাকে একটা টিভি দেন।তাঁর তাৎক্ষনিক প্রশ্ন, কাজ ফেলে ইন্ডিয়ান নায়িকাদের দেখার জন্য?জবাবে বলি,এখন তো চ্যানেলের খবর ঘটনার সাথে সাথেই পাওয়া যায়,এছাড়া টেল অফে কারেন্ট নিউজ সারাদিন পাওয়া যাচ্ছে। এগুলো দেখে স্হানীয় সংবাদদাতাদের এলার্ট করা যায়। তিনি হ্যাঁ-না কিছুই না বলে বিদায় দেন আমাকে।</p><p>

সীটে বসতে না বসতেই এক ইলেকট্রিশিয়ান এসে জানতে চান আপনার এখানে কোথায় টিভি লাগাবো।বিষয়টি বুঝে উঠার আগেই সে বলে,সাহেবের টিভি আপনার এখানে দিতে বলেছেন আমাকে,তাঁর রুমে নতুন লাগবে। </p><p>

আর একদিন বলেন,তুমি তো আর চাকরি করতে পারবে না।কেন জিজ্ঞেস করায় বলেন,চাকরি করতে হলে কম্পিউটার জানা লাগবে।জবাবে বলি--এসএসসি,এইচএসসি পাশ ছেলেরা কম্পিউটারে চাকরি করছে।একটি দেন,কাজ শুরু করে দেই। মনে মনে বলি,আন্তর্জাতিক পাতা সম্পাদনার সময় কম্পিউটারে প্রাথমিক পাঠ শেষ,এখন একটা হাতে পেলেই হলো।কথা শেষে নিচে আসার পরপরই ইলেকট্রেশিয়ান হাজির।বলে, কম্পিউটার কোথায় বসাবো?জানতে চাই, এখনি বসাবে? সে বলে,সাহেবেরটা এখানে বসবে,ওখানে নতুন আসবে।ওটার ডাটা ফেলে দেয়ার কাজ করছে কম্পিউটার সেকশনের লোক।আমিও তৈরি।কম্পিউটার লাগলো,কাজ চালিয়ে যাই। </p><p>

রাত ১০ টায় টি এন্ড টি ফোনে এডিটর সাহেব কথা বলবেন -- জানালো অপারেটর।সালাম বিনিময়ের পর বলেন, আজ অফিসে আসনি কেন?শুক্রবার সাপ্তাহিক ছুটি আমার। তিনি বলেন,মফস্বল সম্পাদকের আবার সাপ্তাহিক ছুটি আছে নাকি? পরে বলেন,তুমি আজ না আসায় একটা দুর্ঘটনা ঘটে যাচ্ছিলো।যাক,আমার লোক নজরে আনায় বেঁচে গেছ।তোমার সাপ্তাহিক ছুটি বাতিল।নিউজ সম্পর্কে তিনি আমাকে ধারণা দিয়ে বলেন,৫ এর পৃষ্ঠায় নিউজটি ছাপা হচ্ছিল। </p><p>

<b>এরপর সম্পাদক সাহেব আমাকে রক্ত হিমশীতল হওয়ার মতো কিছু কথা বলেন ঠান্ডা মাথায়। তিনি ধীর লয়ে বলেন,<em>"ইত্তেফাকে মাটি কামড়ে পড়ে আছ টাকার জন্য ,কিন্তু টাকা পাবে না।কোথায় চাকরি কর জান?এটা কারওয়ান বাজার, আমার এলাকা।একজন গুন্ডাকে ৫ লাখ টাকা দিব,ধড় এক জায়গা আর মাথা আরেক জায়গায় ফেলে দিবে।খুঁজেও পাবে না কেউ।"</em> আমি শুনে গেলাম,উনি বলে গেলেন।</b>

মনে মনে বলি,এ কারওয়ান বাজার এলাকার তেস্তরিবাজারে একসময় আমি থাকতাম। </p><p>

পড়তাম ক্লাস সিক্সে তেজগাঁ পলিটেকনিক স্কুলে।বর্তমান বিজ্ঞান কলেজ আর হলিক্রসের মাঝে ছিল। পরে আতাউর রহমান খান মুখ্যমন্ত্রী হলে তাঁর উদ্যোগে আসে বর্তমান স্হানে।নাম বদলে হয় তেজগাঁও সরকারি বয়েজ হাইস্কুল। </p><p>

সকালে হাইপ্রোফাইল মিটিং।সম্পাদক সাহেব তাঁর স্বভাবসিদ্ধ পদ্ধতিতে বলেই চলছেন।সবাই শুনছে। আমার কানে কিছুই যাচ্ছে না,মাথায় ঘুরছে তাঁর রাতে কথাগুলো।এক পর্যায়ে তাঁকে থামিয়ে দিয়ে বললাম,সম্পাদক সাহেব কি বিষয়ে বলছেন তা বুঝতে পারছি না। তিনি আমার দিকে তাকিয়ে হাতের নিচে চেপে রাখা কিছু কাগজ দেখিয়ে বলেন, এগুলো এবং তোমার পাঁচের পৃষ্ঠার কথাই বলছি।আমি সাথে সাথেই জবাব দেই, পাঁচের পৃষ্ঠা তো আমি করিনা।তিনি কিছুটা উষ্মা প্রকাশ করে আমার দিকে তাকিয়ে বলেন,আমার সাথে ইয়ার্কি করছো--তুমি মফস্বল সম্পাদক,আর মফস্বলের পাতায় এ নিউজ ছাপা হচ্ছিল যা তুমি অস্বীকার করছো!আমি বলি,আপনার পাশেই রয়েছে নিউজ এডিটর তাঁকেই জিজ্ঞেস করুন।সম্পাদক সাহেব তাঁর দিকে তাকাতেই, খোন্দকার খালেদ সাহেব তাকান তাঁরই পাশে বসা যুগ্ম বার্তা সম্পাদক অশোক সিনহার দিকে।জিজ্ঞেস করেন,পাতাটা কে যেন করে? সিনহা,সিনিয়র সাব-এডিটর জাকিরের  নাম বলে,যা আমি শুনলেও এডিটর সাহেব শুনেননি।তিনি বারবার নাম জানতে চাইলেও খালেদ সাহেব নিরব থাকেন।তিনিই এ সাহস দেখাতে পেরেছেন, আমার দেখা অন্য কোন নিউজ এডিটর তা পারেননি।প্রচন্ড দৃঢতার সাথে তার সহকর্মীকে রক্ষা করেছেন। </p><p>

দুপুরে অফিসে নিউজ এডিটররা এসে খবর নিতেন এডিটর সাহেব এসছেন কিনা,আসলে তাঁর চেম্বারে যেতেন।কিন্তু খালেদ সাহেবকে না ডাকলে তিনি নিজ থেকে এডিটর সাহেবের চেম্বারে যেতেন না।পরে আমি কিছু বলার ইচ্ছে প্রকাশ করলে সম্পাদক সাহেব অনুমতি দেন।
</p><p>

মুখে কৃত্রিম হাসির রেখা টেনে শান্ত কন্ঠে বললাম, "মাননীয় সম্পাদক--দীর্ঘ ৪০ বছরের বেশি সময় আপনার সাথে আছি বলেই কাল রাতে আমার জীবনের ওপর আসা হত্যার হুমকির পরও আমি ভালোই ঘুম দিয়েছি।আমার দৃঢ বিশ্বাস,আপনি রাতে যা বলেছেন,এখন তা মনেও নেই, আর থাকলেও তা কখনো বাস্তব রূপ নেবে না।আমি আরো বিশ্বাস করি,আপনার যে খুনের হুমকি আমি পেয়েছি এবং হজম করেছি তা এখানে বসা আর ২/১ জন ছাড়া অন্যরা হজম করতে পারবে না। </p><p>

"সকালে ঘুম থেকে উঠে আমি একটা হিসাব কিছুতেই মিলাতে পারিনি।আপনার ভাষায় ইত্তেফাক এ আপনার বা আপনাদের ২৫ পয়সাও বিনিয়োগ নেই, সেই ইত্তেফাক থেকে এতো সম্পদ অর্জন করার পেছনে আমার দীর্ঘ চার দশকের বেশি সময় শ্রম,মেধা,সৃজনশীলতা বিনিয়োগ হয়েছে। তার বিনিময়ে তো গ্র্যাচুয়িটির টাকা আইনানুগ ন্যায্য পাওনা।তা থেকে যে ঘৃণিত পন্থায়  আমাকে বঞ্চিত করার কথা বলেছেন তা কি ঠিক হয়েছে?" </p><p>

"মাননীয় সম্পাদকঃ আমার জানা মতে,ধানমন্ডির প্লটে তিন তলা বাড়ি,কাজলা জেনিথ প্রেসের যায়গার উত্তরে ডেমরা রোডে দাঁড়িয়ে দক্ষিণে তাকালে কোন পরিচিত মানুষকেও দেখে চেনা যাবেনা। কারওয়ান বাজারে এটা ১২ তলা ভবন,হাতিরঝিলের নতুন যায়গা আপনার কথায় জানা গেছে,আপনার বন্ধু মোর্শেদ খান আপনাকে বলেনি, বলেছে, আপনার পিএস মেজবাহকে সাড়ে তিনশ' কোটি টাকায় তিনি ওটা নিতে চান।"</p><p>

"এছাড়াও রয়েছে সাভারে দিগন্ত বিস্তৃত বাগানবাড়ি, ওখানে ইত্তেফাকের সাংবাদিকদের পিকনিকে গিয়ে রফিকুজ্জামান,আমি ও সিরাজ সাহেব হাঁটতে গিয়ে এক পর্যায়ে ওখানকার একটা রেস্ট রুমে আমি বসে পড়ি। ওরা দু'জন আরো হাঁটে।
এর সাথে রয়েছে আপনার টেক্সটাইল ও স্পিনিং মিল।ঐ যায়গার বিশালত্ব বলা আমার পক্ষে সম্ভব নয়,কারন ওটা আমি দেখিনি। তবে আমার নজরে আসে আপনার বাগান বাড়ির সীমানা পাচিলের নিছে এমন ভাবে মাটি সরে ফাঁকা হয়েছে, যাতে আস্ত মানুষ যাওয়াআসা করতে পারে।" </p><p>

এ পর্যায়ে সম্পাদক সাহেব আমাকে থামিয়ে দিয়ে অন্যদের উদ্দেশ্য বলেন,"ও আবার সাংবাদিক!শুন তার কথা, ঐ এলাকায় এমন কোন লোক আছে যে আমার যায়গায় ঢুকবার সাহস রাখে?"এ কথায় সবার সাথে আমিও হেঁসে পরিবেশ করি হাল্কা।
</p><p>

"মাননীয় সম্পাদক, নগদ অর্থ, বিদেশে সম্পদ ছাড়া উল্লেখিত ভূসম্পত্তির অর্থমূল্য নির্ণয় করা আমার সাধ্যের বাইরে। অনুমান করি নগদ অর্থও আপনার হাজার হাজার কোটির কম না। আপনার চার কন্যারত্ন।আমার মতো চাকরিজীবীকে বিদায়ান্তে ন্যায্য পাওনা না দিয়ে খুনিকে  খুশী করা আপনার মতো ব্যক্তিত্বের জন্য কী যায়?" </p><p>

"তবে, দীর্ঘ চার দশকের বেশি সময় আপনার সাথে চাকরি করে এবং গত কয়েক বছর চাকরি সূত্রে ঘনিষ্ঠতায় আমি ভালোই জানি আপনি  গতরাতে আমাকে যা বলেছেন তা শুধুই কথার কথা।যে কারণে আমি ঐ রাতে ঘুমাতে পেরেছি, যা উপস্থিত  ২/৩ জন ছাড়া অন্যেরা পারতো না।" </p><p>

আমার কথা শেষে সম্পাদক সাহেব মিটিং আবার শুরু করেন,তবে শেষও করেন কিছুক্ষণ পরই।
(স্মৃতি নির্ভর লেখা,অনিচ্ছাকৃত ভুল মার্জনীয়)
</p>
