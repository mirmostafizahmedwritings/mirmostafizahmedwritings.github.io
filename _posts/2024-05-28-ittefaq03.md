---
layout: post
title: ইত্তেফাক এ সোনালী দিনগুলো আমার -- ৩
subtitle: সিনিয়র-সাব-এডিটর
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
---

ইত্তেফাক এ সোনালী দিনগুলো আমার-৩ 
দৈনিক পত্রিকার গুরুত্বপূর্ণ সিনিয়র সাব-এডিটর পদে প্রমোশন পেয়ে আমি অনেকটা চুপসে গেলাম। 
ইত্তেফাকে জয়েন  করার সম্ভবত ২ বছর পর ঢাকা সাংবাদিক ইউনিয়নের(ডিইউজে)নির্বাহী কমিটির সদস্য পদে নির্বাচন করি।এ সময় ভোট চাইতে দৈনিক বাংলা অফিসে গিয়ে পাকা চুলের সিনিয়র সাব-এডিটরদের দেখে অবাক হয়েছি।নিজকে নিজে প্রশ্ন করেছি, তাহলে বাকি জীবন এ পদেই থাকতে হবে।
চিঠি পাওয়ার পরদিন থেকে আমি যথাসাধ্য সতর্কতার সাথে দায়িত্ব পালন করতে থাকি।অফিসে আসা যাওয়ার ক্ষেত্রে আরো সময়নিষ্ঠ হই।
সিনিয়র সাব-এডিটরদের সাধারণত টেলিপ্রিন্টারে পাওয়া  বিদেশি নিউজ নিজ পত্রিকার ভাষা,স্টাইল এবং নীতির আলোকে তৈরি করে যুতসই ও আকর্ষণীয় হেডিং দিয়ে শিফট ইনচার্জের নিকট দিতে হতো।এ কাজে সিনিয়র- জুনিয়র সব সহকর্মীদের সাহায্য চাইলেই পাওয়া যেত।কোন ইংরেজি শব্দের অর্থ বা হেডিং করতে সঠিক শব্দ চয়নে অন্য সহকর্মীর সহায়তা ছিল সহজলভ্য।সাহায্য চাইতে দেরি হতো,পেতে দেরি হতো না কখনও।কোন কোন সময় সাহায্য চাওয়া মাত্র পাশের সহকর্মী নিজের কাজ রেখে সাহায্যের হাত বাড়াতো।এ যেন মেঘ না চাইতেই বৃষ্টি। আমি সারাজীবন ইত্তেফাকেই কাজ করেছি,তাই অন্য পত্রিকা অফিসেও একই পরিবেশ কীনা জানা নেই, কোনদিন খোঁজও নেইনি।এভাবে দিন গড়িয়ে মাস শেষে বছর পার।সাহস বেড়েছে কাজ করতে করতে।কিন্তু ঐ যে,চাকরি হারানোর ভয়মুক্ত হতে পারিনি। বাঘা বাঘাসাব-এডিটর,মির আফতাব-যিনি কালে হয়ে ওঠেন মিতাজি, শীলব্রত বড়ুয়া,আফতাব হোসেন,সিরাজ উল হক,আবুল কালাম আজাদ,ফিরোজ আহমদ,খোন্দকার মুহম্মদ খালেদ।সবাই চমৎকার। 
অনেকদিন পর শিফট-ইন-চার্জ এহিয়া বখত ভাইকে অফিসে একা পেয়ে জানতে চাইলাম,আমার কাজের মান কেমন হচ্ছে। এক মূহুর্ত চিন্তা না করেই তিনি জবাব দেন,প্রমোশন আপনাকে অনেক সিরিয়াস করেছে। জবাব ভালো লাগলেও, আস্বস্ত হতে পারিনি।সিনিয়রদের জ্ঞানের পরিধি এবং গভীরতায় আমি মুগ্ধ। 
মোহাম্মদ হোসেন ভাই, প্রায় আমার বাবার বয়সী, একদিন আমাকে বলেন,সাংবাদিকতায় এসে  জীবনে প্রথম নির্বাচন করেছেন,জয়লাভই প্রধান লক্ষ্য হওয়া উচিত ছিলো।পাল্টা গ্রুপে নির্বাচন করলে জিতে যেতেন।দেখলেন তো তাদের পুরো প্যানেলই জিতেছে। তাঁর এ মন্তব্য আমাকে পেছনে নিয়ে যায়।ছাত্র জীবনে কোন ছাত্র সংগঠনের সাথে আমি জড়িত ছিলাম না বাবার একটা  উপদেশ সামনে রেখেই।তিনি মুসলিম লীগের থানা পর্যায়ের কর্মি ছিলেন।ছিলেন অনলবর্ষি বক্তাও। আমার জুনিয়র হাই স্কুলের এক অনুষ্ঠানের তাঁর বক্তৃতা শুনে তা টের পেয়েছি। 
আমার অফিসের অনেককেই সমমনা ও বন্ধু বৎসল মনে হয়েছে, তাই ইত্তেফাকের সাংবাদিকদের সমর্থিত প্যানেলে নির্বাচনের সিদ্ধান্ত নিয়েছি।
 বয়োবৃদ্ধ মোহাম্মদ হোসেন ভাইকে খুব শ্রদ্ধা করতাম, তিনিও স্নেহ করতেন আমাকে।তিনি দেশ স্বাধীন হবার আগে দৈনিক আজাদ এর নিউজ এডিটর ছিলেন।মুক্তিযুদ্ধের সময় স্বাধীনতার পক্ষে অফিসে যাওয়া থেকে বিরত ছিলেন।ফলে দীর্ঘদিন বেকারত্বের বোঝা বইতে হয় তাঁকে।দক্ষতার জুড়ি নেই। আমাদের নিউজ এডিটর আসফউদ্-দৌলা রেজা ভাই তাকে ভবিষ্যতে চীফ সাব-এডিটর করবেন এ প্রতিশ্রুতি দিয়ে তখন শিফট ইন চার্জ হিসাবে  নিয়োগের ব্যবস্হা করেন।তিনি  আসাদ গেটের সাথের কোয়ার্টারে থাকতেন। একই শিফটে হলে তাঁর বাসা হয়ে একসাথে অফিসে আসতাম। 
তিনি বয়সি হলেও পত্রিকা অফিসের নিয়মে কনিষ্ঠরা বয়োজ্যেষ্ঠদের ভাই বলেই ডাকে।আমিও তাই ডাকি।
একদিন অফিসে আসার পথে বলেন,আজ আপনার ভাবীর জন্মদিন,ফেরার পথে একটা শাড়ি কিনতে চাই তার জন্য,থাকবেন তো সাথে। আমার সংসার নেই,থাকতে অসুবিধা হবে না,তবে আপনার সুবিধা হবে।অবাক হয়ে জানতে চান কি সুবিধা? বলি, শাড়ি  পছন্দ হলে আপনি কিনেছেন বলবেন,অপছন্দ হলে আমার উপর চাপিয়ে দিয়ে বলবেন,ও এখনও বিয়ে করেনি,তার পছন্দের শাড়ি কেনা একদম ঠিক হয়নি। তাহলে ভাবির রোষ থেকে বেঁচেও যেতে পারেন।
হোসেন ভাইকে প্রতিশ্রুতি অনুযায়ী প্রতিশ্রুত পদে নিয়োগের ব্যবস্হা করতে ব্যর্থ হন রেজা ভাই। এবং তৎকালীন তথ্যমন্ত্রী কোরবান আলী সাহেবের চাপও নিতে পারছিলেন না।
কোরবান আলী সাহেবের তত্বাবধানে মোনায়েম খানের হাতে প্রকাশিত হওয়া "দৈনিক পয়গাম"- সদ্যস্বাধীন দেশে "দৈনিক স্বদেশ "নামে প্রকাশের সকল আয়োজন শেষ,কিন্তু একজন দক্ষ নিউজ এডিটর এর কারনে তা আনুষ্ঠানিকভাবে প্রকাশ করা যাচ্ছিল না।কোরবান আলী সাহেব খুঁজে মোহাম্মদ হোসেন ভাইকে পেলেও তিনি  যে তখন রেজা ভাইর হাতে বিনা সুতায় আটকে আছেন!কিন্তু 
সাংবাদিক নিয়োগে ইত্তেফাক এ যাচাই-বাচাই ও দুই মালিকের নানা বিবেচনার দীর্ঘ সময়ক্ষেপণ অনেকের পক্ষেই হজম অত্তো সহজ নয়।
শেষমেশ রেজা ভাই হাল ছেড়ে  তথ্যমন্ত্রীকে ফোন করেন,নিজের অপারগতার কথা জানান হোসেন ভাইকেও।হোসেন ভাই ইত্তেফাক ছাড়ায় আমি পিতৃতুল্য একজন অভভাবক হারালাম। ইত্তেফাক এ সার্বক্ষণিক চাকরি হারানোর ভয় এড়ানোর জন্য  তার সাথে "দৈনিক স্বদেশ" এ যাওয়ার চিন্তাও মাথায় আসে, কিন্তু যদ্দুর মন পড়ে হোসেন ভাই সাড়া দিলেও,বাবাজান ইত্তেফাক ছাড়ার প্রশ্নে প্রবলভাবে আপত্তি করেন।বাবার অমতে কোনদিন কিছু করিনি,না করে হারিনি--জিতেছি সবসময়,যার সুফল ভোগ করছি এখনও।
ইত্তেফাক এ চাকরির দীর্ঘ প্রক্রিয়া এবং দুই মালিকের নানামুখী  ইকুয়েশনের দুটো প্রাসঙ্গিক উদাহরণ  দিচ্ছিঃ
আমার এক ঘনিষ্ঠ বন্ধুর আত্মীয় একসময়ের সাড়াজাগানো সাংবাদিক ও ইউনিয়ন নেতা এবং "বাকশাল" এর প্রেস উইং প্রধান নাজিমুদ্দিন মানিক। বন্ধু ফোনে প্রথমেই জানতে চান আমি বাসায় কিনা?আমি রহস্যের গন্ধ পেয়ে হ্যাঁ বলি।
তার প্রশ্ন,মানিক ভাই ইত্তেফাক এ জয়েন করেছে কিনা।গত কয়েক সপ্তাহ তাঁকে ইত্তেফাক ভবনে আসা যাওয়া করতে দেখেছি। তবে এ কয়েক সপ্তাহের আসা যাওয়া ইত্তেফাকে চাকরি পাওয়ার জন্য খুবই অল্প সময়।দীর্ঘ সময় ধৈর্যের পরীক্ষার পরও ফসল ঘরে তোলা অনিশ্চিত।বন্ধু আমার খুবই বুদ্ধিমান,যা বোঝার  বুঝে নিলেন।
এক সাংবাদিক নেতার সহধর্মিণী ইত্তেফাকের নিউজ ডেস্কে প্রথম নারী শিক্ষানবিশ সাব-এডিটর হওয়ার সৌভাগ্য অর্জন করতে যাচ্ছিলেন,যদিও এতে নেতার কোন হাত ছিল না। হাতটা কার তা আমি জানতাম, হয়তো আরও কয়েক সহকর্মীও তা জানতেন।কিন্তু তার নিয়োগ আটকে আছে মাসকে
মাস।পরে অপর মালিকের আরেকজন নারী সাংবাদিক নিউজ ডেস্কে শিক্ষানবিশ সাব-এডিটর হিসাবে কাজ শুরু করেন।এতে স্বাভাবিকভাবেই প্রথমজন ক্ষুব্ধ হন।একদিন তিনি  নতুন শিক্ষানবিশকে ফোন করেন।কী কথা হয় তার সাথে 
আমরা জানি না। তবে ফোন রেখে ভ্যানিটি ব্যাগ তুলে মহিলা চলে গেলেন।এ মহিলাও কিন্তু উপরের স্তরের এক নেতার তদ্বিরেই  নিউজ ডেস্কে বসার সুযোগ পেয়েছেন।
প্রথমোক্ত জন ৯ মাস কাজ করেছেন,শেষোক্ত জন কয়েক মাস।
উদাহরণ আরো আছে ইত্তেফাক একক মালিকানায় আসার পরও।
আমাকে তখন মফস্বল সম্পাদকের দায়িত্ব দেয়া হয়।সম্পাদক আনোয়ার হোসেন মঞ্জু একদিন কাজলার অফিসে এসে আমাকে ফোন দিয়ে বলেন, একটা ছেলে পাঠাচ্ছি।ও মানিকগঞ্জে কাজ করতে চায়।আমি জানতে চাই --তাকে কাজ করতে বলবো?জবাবে বলেন, সে সিদ্ধান্ত তোমার, আমি জানি না।
মঞ্জু সাহেব রাজনীতি করেন,একটি দলের প্রধান, তার এ জবাবের অর্থ বুঝতে আমার অসুবিধা হয়নি। 
কিছু সময় পরেই দু'জন লোক এলো।বুঝতে পেরেছি এদের একজন স্হানীয় নেতা,আরেকজন
তার অনুসারী। বসতে বলে চা'র অর্ডার দিলাম।নেতা নিজের পরিচয় দিয়ে সাথের জনকে মানিকগঞ্জের সংবাদদাতার নিয়োগপত্র দিতে বলেন।জবাবে বলি সময় লাগবে। তিনি আর কথা না বাড়িয়ে চলে যান। বছর খানেক পর ইত্তেফাক অফিস কাওরানবাজার আসে।ঐ ছেলেও আসে।রিসিপশন থেকে একদিন ফোন,মানিকগঞ্জের একলোক মধু দিয়ে গেছে।রিসিপশনিস্টকে বলি,লোকটা খবর নিতে আবার আসবে, বলে দিবেন মধু ফেরত নিয়ে যেতে।
নিউজ এডিটর একদিন ইন্টারকমে বলেন,...ভাই একটা আবেদনপত্র দিবেন,কী করা যায় দেখেন।
....ভাই চলে যাবার পর ফিরতি ফোনে এ কাজ করতে কি কি সমস্যা আছে জানাই নিউজ এডিটরকে।জবাবে বলেন, যা ভালো মনে করেন তাই করুন। 
কিছুূদিন পর আরেক.... ভাই একটি দরখাস্ত নিয়ে আসেন নিউজ এডিটরের কাছে। এবারও তিনি....ভাইকে আমার কাছে পাঠান।দরখাস্ত রেখে... ভাইকে বিদায় দেই।পরে দরখাস্ত পড়ে নিউজ এডিটরকে আমার মতামত জানালে তাতেই 
তিনি সায় দেন।দু'জনই কিন্তু ইত্তেফাকের সিনিয়র সাংবাদিক। 
ফেনীর কয়েকবারের এমপি দাপুটে আওয়ামী লীগ দলীয় নেতা মরহুম জয়নাল হাজারী আমার ফেনী পাইলট হাই স্কুলের ক্লাসমেট।ভারতে রাজনৈতিক আশ্রয়ে থাকাকালীন আমাকে ফোন দেন। বলেন,আপনি তো এখন মফস্বল সম্পাদক। অমুককে ফেনীর সংবাদদাতার নিয়োগ দিয়ে দেন।জবাবে বলি,সেখানে তো একজন  আছে। আপনি সম্পাদক সাহেবকে বলেন।তিনি হুকুম দিলেই আমি চিঠি দেব।সম্পাদক সাহেব হুকুম দেননি। হাজারী সাহেবও আর ফোন করেননি।
ইত্তেফাকের নিউজ সেকশন যে ফ্রেমওয়ার্কের ভিত্তিতে চলে,তার থেকে বিচ্যুত হবার কোনই সুযোগ নেই।
(স্মৃতি ভিত্তিক লেখা তো,ভুল ক্ষমাসুন্দর দৃষ্টিতে দেখার অনুরোধ রইল)