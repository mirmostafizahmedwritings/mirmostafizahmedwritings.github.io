---
layout: post
title: ইত্তেফাক এ সোনালী দিনগুলো আমার -- ৬
subtitle: ভালমন্দ তিক্তমধুর
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
fblink: https://www.facebook.com/mir.mostafiz.ahmed/posts/pfbid02PjyWvaeNTaiY1KmLkyuzfDxbj1KhwRMXr6w9FVMPdZQt8iVd9RE7EFjhaazZZ1Qrl
---
<p>ইত্তেফাক এ আমার দীর্ঘ চার যুগের বেশি দিনগুলো ছিল ভালো-মন্দে মিশেল।চাকরির প্রথম দিনেই নিউজ এডিটরের এসাইনমেন্টে দু'জনের নরসিংদী যাতায়াত এবং খাবার খরচের টাকা আটকে দেন তখনকার প্রশাসনিক কর্মকর্তা শাহদাত সাহেব।পরে তিনি সময় বুঝে নানা অভিযোগ দাঁড় করিয়ে আমাকে চাকরিচ্যুত করেন তিন মাস সময় নিয়ে।শেষে জানা গেল,রাহাত স্যারের মাধ্যমে ইত্তেফাকে জয়েন করাতেই তিনি রুষ্ট হয়েছেন।স্যারের মন্তব্য,"কোথায়কার জল কোথায় গড়িয়েছে"--এর অর্থ বুঝতে আমার অনেক দিন সময় লেগেছে। 
আমি নিউজ ডেস্কে বদলি হবার পর নতুন সমস্যা দেখা দেয় গভীর রাতে বাসায় ফেরা নিয়ে।তখন আমাদের ডিউটি ছিল রাত ৮টা-২টা।প্রথমে নিউজ এডিটর রেজা ভাইকে নামিয়ে সবার শেষে পূর্ব নাখালপাড়ায় আমাকে নামাতে রাত ৩টা বেজে যেত।মাইক্রোবাস ড্রাইভার নুরু দুই দিন পর আমাকে বাসায় নামাতে অস্বীকার করলো।একদিন আমাকে ফার্মগেট নামিয়ে দিল।আরেকদিন নামিয়ে দিলো ড্রাম ফ্যাক্টরির মোড়ে। তার যুক্তি আপনাকে বাসায় নামাতে গেলে পত্রিকা ছাপার সেলুপেন ডেমরার ঈগল বক্স প্রেসে নিদিষ্ট সময়ে পৌছানো যাবে না।তাতে মেল ফেল করতেপারে।একদিন মেল ফেল করলেই খবর আছে--চাকরি যাবে। ভাবলাম তাই  তো,তার চাকরি যাওয়া মানে আমার চাকরিও যাবে-এত্তো দূরে থাকি এ অভিযোগে। আমি থাকি বাবা,ছোট ভাইদের নিয়ে।নুরুর সাথে এ বিষয়ে কিছুতেই রফা করা গেল না।একদিন আমি গাড়ি থেকে নামতে না চাইলে সে আমাকে বাসায় নামিয়ে বলে গেল কাল আমাকে আনবে না। পরদিন অফিসে গিয়েই শুভদা'র সাথে এ ব্যাপারে কথা বলি।তিনি আগের মত টেলিপ্রিন্টার থেকে সাদা কাগজ নিয়ে কর্তৃপক্ষ সমীপে একটি দরখাস্ত লিখে দেন।তাতে উল্লেখ করেন,ওয়েজ বোর্ডের সুপারিশ অনুযায়ী রাতের প্রত্যেক সাংবাদিককে ডিউটি শেষে তার দোরগোড়ায় পৌঁছে দেয়া কর্তৃপক্ষের দায়িত্ব। এ নিয়ে দীর্ঘদিন চিঠি চালাচালির পর আমি জয়ী হলাম।
</p>বাবা-মা আমার বিয়ের পাত্রী দেখছেন,শেষ দেখার দায়িত্ব আমার।এমনি এক পাত্রী দেখতে গিয়ে আমি সাসপেন্ড হয়ে যাই।ঘটনাটি এমনঃবিকালের শিফটে ডিউটি। সন্ধ্যে ৬ টায় নটরডেম কলেজের উল্টো দিকে বাংলাদেশ ব্যাঙ্ক কলোনিতে এক কমন আত্মীয়ের বাসায় এ সাক্ষাৎকার নির্ধারিত হয়।কিন্তু শিফটের অন্য সহকর্মীরা না আসায় আমি বের হতে পারছি না।এদিকে নির্দিষ্ট সময় ঘনিয়ে আসছে। আরও তিনজন সহকর্মীর কেউ ৬টার মধ্যে না আসায় আমি ওয়াদা রাখার তাগিদে নিউজ রুম খালি রেখে চলে যাই ঐ বাসায়।সেখান থেকে অফিসে ফিরে দেখি নিউজ এডিটর অফিসে। সাধারণত এ সময় তিনি আসেন না।আমি ভূত দেখার মতো চমকে উঠলাম। আমাকে দেখেই রেজাভাই অগ্নিশর্মা।নিউজ রুমে এসে কাউকে না দেখে তিনি ডিউটি চার্ট দেখেছেন,আমিই  সিনিয়র মোস্ট এবং আমিই অনুপস্থিত!আর অন্যেরা কেউই নেই।কিন্তু বেশি কিছুই বললেন না আমাকে।আমি প্রমাদ গুনলাম। পরদিন অফিসে এসে সাসপেন্ড লেটার পেলাম।চিঠি হাতে তাঁর সাথে দেখা করলাম। বসতে বললেন। আমি কী পরিস্থিতিতে অফিস ত্যাগ করেছি তা বলি।বাপের বয়সী রেজা ভাইর মায়া হলো মনে হয়,আমাকে ক্ষমা করে টেবিলে গিয়ে কাজ ধরার হুকুম দেন।ইনি সবার রেজা ভাই, যিনি কখনো বলেন শালারা নিউজ এত্তো জনে দেখ তারপরও আমার হাতে এসেই ভুলটা ধরা পড়ে।কাউকে বলেন,কিরে তোর চুল অতবড় হয়েছে কাটস না কেন?ভাই টাকা নেই, দেন না পাঁচটা টাকা।টাকা দিয়ে বলেন,লাগবে তো এক টাকা।
<p>
রিপোর্টার--সাব এডিটর সম্পর্ক অম্লমধুর,যা বই পুস্তকেও আছে।আমাদের অফিসেও তাই।তবে খুব না, গুটি কয়েকের সাথে আমার তেমন সম্পর্ক।
</p>
বিএনপি ক্ষমতাচ্যুত হবার পর আওয়ামী লীগ ক্ষমতায় তখন।রিপোর্টার ডাঃ মোডল নজরুল ইসলাম  তখনকার স্বরাস্ট্র  এবং ডাক, টেলিযোগাযোগমন্ত্রী মোঃ নাসিম এর এক সাক্ষাৎকার এনে দেয় বার্তা সম্পাদক বাতেন ভাইকে।তিনি আমাকে দিয়ে বলেন 'দেখে দিও'- এটা কোড ওয়ার্ড।আমিও 'দেখে দিলাম'।কম্পিউটারেও গেল, কিন্তু আর ছাপা হয়নি। মোড়ল নজরুলই কম্পিউটার থেকে তা নিয়ে গেছে  রাগ করে।রিপোর্টিং এ গিয়ে আমার ওপর রাগও ঝেড়েছে। পিয়ন সোলাইমান আমাকে খবর দিয়েছে, চীফ রিপোর্টার খায়রুল আনাম জানতে চায় এতো ছেঁচামেচি কিজন্য।সে বলে,আমি নাসিম ভাই এর ইন্টারভিউ কেটেকুটে ছাপার অযোগ্য করেছি। আনাম নাকি জবাব দেয়-চেপে যাও,কাজে মন দাও।
<p>
আর একটা রিপোর্ট আমার হাত দিয়ে ছাপা হয়--যা ছিল তারেক রহমানের।তিনি তখন পঞ্চগড় থেকে শুরু করেছেন দেশব্যাপী সফর। আনোয়ার আল দীন ছিল তার সফরসঙ্গী ইত্তেফাক এর রিপোর্টার।সম্পাদক সাহেবের সাথে তারেক রহমানের বিশেষ সম্পর্কের কারনে তার এ এসাইনমেন্ট। সম্ভবত তিনিই আল দীনকে এডিটর সাহেবের মাধ্যমে ইত্তেফাক এ পুশ করেছেন। 
</p>
<p>এক সকালে রিপোর্টিং এ তারা দুইজন গল্প করছিলো। আমাকে  দেখে আল দীন বললো,কাল এডিটর সাহেবের কাছে আপনার বিরুদ্ধে নালিশ দিয়েছি।কি জন্য--প্রশ্ন করলে সে বলে, আমরা দুজন তাঁর রুমে ঢুকতেই আমাকে বলে,তুমি তারেক রহমানের নিউজ এতো ছোট করে লিখ কেন? স্যার আমি তো লিখি বড় করে,কিন্তু ওখানে বসা আওয়ামী লীগারের হাতে পড়ে তা ছোট হয়ে যায়।এডিটর সাহেব কি বলেন জিজ্ঞেস করলে আল দীন বলে,তিনি আর বলার সুযোগ পেলেন কই? মোড়ল সাথে সাথেই বলে বসলো;না স্যার,উনি বিএনপির লোক,বিএনপির।কিছুদিন আগে আমি নাসিম ভাইর( মন্ত্রী) একটা ইন্টারনভিউ এনেছিলাম উনি তা কেটেকুটে ছাপার অযোগ্য করে ফেলেন। কিন্তু সে সাব-এডিটরটা কে জানতে চান এডিটর সাহেব। ডাঃ মোড়ল বলে,মোসতাফিজ ভাই।আমি স্বাভাবিকভাবেই জানতে চাইলাম এডিটর সাহেব কি বললেন তোমাদের। এ প্রশ্ন শুনে তারা দুজন একেঅন্যের দিকে চেয়ে হাসাহাসি করলো।আমি যা বোঝার বুঝে নিলাম।
আর একদিন এডিটর আনোয়ার হোসেন মঞ্জুর রোষানল থেকে বেঁচে যাই স্রেফ যুগ্ম বার্ত সম্পাদক শাহাবুদ্দিন ভাইর সঠিক হস্তক্ষেপে।
</p>আমি তখন শিফট ইনচার্জ,রাতের শিফটে। শিফট ইনচার্জদের ডিউটি ছিল বিকাল ৪ টা--রাত ১০টা। ৯টার দিকে টিভি স্ক্রিনে একটা নিউজ দেখে সোর্স খুঁজতে লাগলাম কাজের ফাঁকে ফাঁকে। এদিকে হাতের কাছে প্যাডে খবরটাও লিখে রাখলাম অতিরিক্ত সাবধানতা হিসাবে। কিন্তু যাওয়ার আগ পর্যন্ত কোন হদিস পেলাম না সরকারি  বার্তা সংস্থা বিএসএস বা সরকারি নিউজ নিয়ন্ত্রক সংস্থা পিআইডি থেকে। বিষয়টি আমি বার্তা সম্পাদক বাতেন ভাই ও যুগ্ম বার্তা সম্পাদক শাহাবুদ্দিন ভাইকে জানিয়ে বাসায় চলে যাই।
পরদিন সম্পাদক সাহেবের সাথে তাদের মিটিংএ ঐ নিউজ ছাপা না হওয়ার বিষয়টি উঠে। শাহাবুদ্দিন ভাইর বক্তব্য অনুযায়ী  বাতেন ভাই যথারীতি নিরব থাকেন।সম্পাদক সাহেব এহেন পরিস্থিতিতে জানতে চান রাতে শিফট ইনচার্জ কে ছিল। বাতেন ভাই আমার নাম বলেন। তিনি আমাকে চিনতে পারছিলেন না।পরে আমার সার্ভিস ফাইল তলব করে ছবি দেখেন। এডিটর সাহেব আমাকে প্রথমে শোকজ ও পরে সাসপেন্ড করার নির্দেশ দেন।
<p>
এ পর্যায়ে শাহাবুদ্দিন ভাই মুখ খুলেন।বলেন,নিউজটি সম্পর্কে মোসতাফিজ যাওয়ার আগে আমাদের বলে গেছে। সে অফিসে থাকা পর্যন্ত সংশ্লিষ্ট সরকারি এজেন্সির সাথে যোগাযোগ করে হদিস  করতে পারেনি বলেও জানিয়ে গেছে।সাসপেন্ড করতে হলে তাকে নয়,আমাদের দুজনকেই করতে হয়।
</p>
<p>এই যে শিফট ইনচার্জ -- দৈনিক সংবাদপত্রের নার্ভ সেন্টারে পাহারায় বসে থাকা সাংবাদিককে সম্পাদক ফাইল না দেখে চিনতে  পারছিলেন না তা   সাময়িক ভ্রান্তি বলেই আমার বিশ্বাস। 
</p>
<p>এ প্রসঙ্গে আরো একটা উদাহরণ না টেনে পারছি না।
</p>একদিন বার্তা সম্পাদক বাতেন ভাই আমাকে বলেন,তোমাকে শিফট ইনচার্জ করা প্রস্তাব গেছে কর্তৃপক্ষের কাছে। কিন্তু সম্পাদক সাহেবের টেবিলে তা আটকে আছে। তুমি তাঁর সাথে দেখা করলেই বিষয়টি ফায়সালা হয়ে যাবে। একদিন দেখা করো।আমি জানতে চাইলাম, কে আটকালো এবং কেন?তা ছাড়া আমার ধারনা এডিটর সাহেব আমাকে চিনেন-ই না।তিনি বলেন,তোমার প্রতিদ্বন্ধী সাথী ভাইরা আটকানোর চেষ্টা করছে, কিন্তু পারবে না।
<p>বাতেন ভাই অন্য যুক্তি দিয়ে আমাকে রাজী করাতে চাইলেও আমি নীরব থাকলাম। এ নীরব থাকার কারনটা কিন্তু ভিন্ন।শেষে তিনিই জট খুলে আনেন।মরহুম বাতেন ভাইর জন্য অনেক অনেক দোয়া।
</p>
<p>(স্মৃতিচারণ তো,অনিচ্ছাকৃত ভুলের ক্ষমা আগেই চেয়ে নিচ্ছি)
</p>



 



 



