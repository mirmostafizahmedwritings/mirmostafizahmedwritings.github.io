---
layout: post
title: ইত্তেফাক এ সোনালী দিনগুলো আমার -- ১০
subtitle: এক ঝাঁক তারকা সাংবাদিক....০৩
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
fblink: /fbnotupdated
---

<p>
ইত্তেফাক এ শুরু থেকেই দেখে আসছি,সম্পাদকীয় বিভাগে এক ঝাঁক তারকা সাংবাদিকের সমারোহ।
আমি যখন লেখা নিয়ে যোগাযোগ করি তখন ছিলেন খোন্দকার আবদুল হামিদ, যিনি পরে প্রেসিডেন্ট জিয়াউর রহমানের পাট মন্ত্রী হন।ছিলেন এক সময় ছাত্র লীগের তুখোড়  সভাপতি ফেরদৌস আহমদ কোরেশী, যিনি ওয়ান ইলেভেনের সময় নতুন দল করে( কিংস পার্টি) ব্যক্তি ইমেজ খুইয়েছেন। আরো ছিলেন জগন্নাথ কলেজের বাংলার শিক্ষক এবং বিশিষ্ট কথা সাহিত্যিক রাহাত খান।</p><p>

৬০ এর দশকের মাঝামাঝি থেকেই নাখালপাড়া থাকি।লিবারেশনের পর লুট হওয়া বিধ্বস্ত বাসায় উঠি।বাসার সবচে মূল্যবান ইত্তেফাক এবং সাপ্তাহিক 
পূর্বদেশ এর ফাইলগুলো আর পাইনি।অনুমান করি লুটেরারা সের দরে বিক্রির জন্য ফাইলগুলোকেও ছাড় দেয়নি।</p><p>

এক সকালে রাস্তায় হাঁটতে গিয়ে ফেরদৌস ভাইর সাথে দেখা। জড়িয়ে ধরে বলেন,মোসতাফিজ তুমি বেঁচে আছ? চল,আমি এখানে এক খালার বাসায় উঠেছি কোলকাতা থেকে এসে। সেখানে দেখালেন "দৈনিক দেশবাংলা"।বলেন,কোলকাতা থেকে বের করেছি। এখন ঢাকা থেকে বের করবো।অফিস নিয়েছি বঙ্গবন্ধু এভিনিউতে,যা ছিল ভারতীয় দূতাবাসের তথ্য কেন্দ্র। পরে বলেন,বাসায় গিয়ে রেডি হয়ে এসো তোমাকে নিয়েই অফিসে যাব। বলি,আমি তো ইত্তেফাক এর রিপোর্টিং এ জয়েন করেছি। জবাবে বলেন,ভালোই হলো,সকালে বের হবা আমার সাথে, রাতে ইত্তেফাক এ কাজ শেষে বাসায় ফিরবা,সারাদিন থাকবা কাজের মধ্যে ডুবে।</p><p>


ইত্তেফাকে ফেরদৌস ভাইর হাত দিয়েই আমার প্রথম তথ্যবহুল বড় লেখাটি দুই কিস্তিতে ছাপা হয় সম্পাদকীয় পাতায়।তাঁর সাথে দেখা হলে বলেন,দেরি হয়ে গেল আরো আগেই ছাপা দরকার ছিল লেখাটি।মনে মনে বলি,ছেপেছেন এতেই কৃতজ্ঞ।মাস শেষে প্রতি লেখার জন্য পেতাম ২০ টাকা,দুই কিস্তির লেখার জন্য পেয়েছি ৩৫ টাকা।  ফেরদৌস ভাইর অনন্য প্রতিভা লক্ষ্য করি,লেখা শেষে পিয়ন ডেকে তা প্রেসে পাঠিয়ে দিতেন। কোনদিন লেখা শেষ করে পড়তে দেখিনি। বিস্মিত হয়েছি এতে! এ এক বিরল অভিজ্ঞতা।
</p><p>

দীর্ঘ দিন দেশবাংলায় কাজ করেছি। ফেরদৌস ভাই থেকে শিখেছি,তাঁর পরামর্শ নিয়েছি,সমৃদ্ধ হয়েছি।প্রায় দুপুরে বাসায় নিয়ে যেতেন।পান্না ভাবীর চমৎকার রান্না তৃপ্তির সাথে খেয়ে দুজনেই অফিসে ফিরতাম।বিকালে যেতাম ইত্তেফাক এ।ফেরদৌস ভাই আর ইত্তেফাক এ ফিরেননি।দেশবাংলা নিয়েই পড়ে ছিলেন।</p><p>

দেশবাংলায় তাঁর এক ছোট ভাই বাকেরও কাজ করতো।সম্ভবত সে জাহাঙ্গীরনগর বিশ্ববিদ্যালয়ে অর্থনীতি পড়তো। ছিলো ইব্রাহিম রহমান, বাংলা ছাত্রলীগের সাধারণ সম্পাদক। ইত্তেফাক এর শফিকুল কবির ভাইও লিখতেন।</p><p>

একদিন ফেরদৌস ভাই ডেকে দুটো দরখাস্ত আমাকে ধরিয়ে দিয়ে বলেন,তথ্য মন্ত্রী মিজান ভাইয়ের (মিজানুর রহমান চৌধুরী)সুপারিশ করা,দেখে মতামত দাও। দেখলাম দুই ভাই তারা, বাবা মুক্তিযুদ্ধের সময় মারা গেছেন,তবে কিভাবে তা উল্লেখ ছিল কি না মনে নেই। তারা থাকে নারায়নগঞ্জে। আমি মতামত দিলাম, তথ্যমন্ত্রীর সুপারিশ তো না করা যাবে না। একজনকে অফিসে রিপোর্টিং এ নেন।যেহেতু বাবা নেই, আরেকজনকেও নারায়ণগঞ্জের সংবাদদাতা করা যায়।তিনি পরামর্শ ধরলেন।বড়জন কাজিম রেজাকে রিপোর্টিং এ নেয়া হলো।কালে কাজিম সাংবাদিকতায় অনেকদিন টিকে ছিল।</p><p>


একদিন ফেরদৌস ভাইকে খবর দিলাম, আমাকে রিপোর্টিং থেকে নিউজ ডেস্কে বদলি করা হয়েছে। শুনেই মন্তব্য করেন,তবে তো তোমার লেখার হাত বন্ধ হয়ে গেল।কথাটা আমার মনে গেথে যায়।</p><p>


একদিন পান্না ভাবির ফোন,ছেলে ডায়রিয়ায় আক্রান্ত। ফেরদৌস ভাই আমাকে সাথে নিয়ে নিচ থেকে স্কুটার ভাড়া করে বাসায় ছুটলেন।ছেলেকে তুলে পৌঁছলাম মিটফোর্ড হাসপাতালে।রোগী ডাক্তারের হাওলা করে, বারান্দায় নাম ঠিকানা লেখাতে গিয়ে বাঁধলো বিপত্তি। কাউন্টারের ছেলেটা কিছুতেই ভাইয়ের নাম লিখতে পারছিলো না।বারংবার জিজ্ঞেস করায় তিনি বিরক্ত হয়ে বলেন,কুকুর লিখতে পারো তো,কুকুর লিখে রাখো বলেই ছেলের কাছে ছুটে যান।আমি তাকে শুদ্ধ নাম লিখতে সাহায্য করলাম।</p><p>

আমার নামের ক্ষেত্রেও এ সমস্যা প্রায় হয়।সংশ্লিষ্টরা, আমি যাই বলিনা কেন শেষে রহমান লিখবেই।একবার এক উর্ধতন কর্মকর্তাকে এ কথা বললে হাসতে হাসতে জবাব দেন,আমার বিরুদ্ধে মামলা ঠুকে দেন।এখনকার ছেলেরা এমনই।মনোযোগ দিয়ে কিছু করতেই অভ্যস্ত না। </p><p>


আমার এক ঘনিষ্ঠ আত্মীয়ের অনুরোধে তার সায়েন্স গ্রাজুয়েট ছেলেকে নিয়ে গেলাম এক বন্ধুর অফিসে চাকরির অনুরোধ নিয়ে। বন্ধু বলেন, নিয়ে এসেছেন নিকট আত্মীয়,চাকরি না দিয়ে উপায় আছে?কিন্তু আমি নিশ্চিত, চাকরির একটা আবেদনপত্র লিখতে দিলে সে পারবে না।তাছাড়া সুপারিশের চাকরি তো, কয়েকদিন কাজ করার পর ছেড়ে দিবে।এখনকার ছেলেরা কষ্ট করে আয় করতে জানে না।বিনা কষ্টে আয় করতে চায়।একেবারেই ধৈর্য নেই।আমি সব কথা হজম করে ছেলেটাকে নিয়ে বেরিয়ে এলাম।বাসায় অপেক্ষা করা আত্মীয় চাকরির খবরে খুশী হয়ে ছেলে নিয়ে তার বাসায় চলে গেল। কিছু দিন পর এসে তার ছেলের করা একগাদা অভিযোগ শুনিয়ে ঐ চাকরি ছেলেটা আর করবেনা জানিয়ে গেল।</p><p>

(স্মৃতি নির্ভর লেখা তো,ভুল ক্ষমার দৃষ্টিতে দেখুন) </p><p>

</p>