---
layout: post
title: অন্য যত কথা
subtitle: স্মৃতির মণিকোঠায়
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [অন্য যত কথা]
author: মীর মোসতাফিজ আহমেদ
fblink: /fbnotupdated.html
---
<p>
কলেজ গেটে দাউ দাউ করে জ্বলছে প্রিন্সিপাল এরশাদ উল্লাহ স্যারের ভক্সওয়াগন গাড়ি।আর এসময়ে মানসপটে ভেসে উঠলো- জগন্নাথ কলেজের দশ সহস্রাধিক ছাত্রের ভবিষ্যত একই সময়ে পুড়ে ছাই হয়ে যাচ্ছে।
</p><p>
বলছি সম্ভবত ‘৬৭ সালের কথা। সকালে কলেজে প্রবেশ করেই দেখি প্রচন্ড মারামারি হচ্ছে। কী নিয়ে মারামারি, তা এখন মনে নেই। হাংগামার এক পর্যায়ে উত্তেজিত ছাত্ররা কলেজ গেটের সাথে প্রিন্সিপাল স্যারের বাসার সামনে রাখা গাড়িটি উল্টে কেরোসিন ঢেলে আগুন ধরিয়ে দেয়। সে আগুনের রেশ ধরেই রাতে খবর হলো, “অনির্দিষ্টকালের জন্য কলেজ বন্ধ ঘোষণা করা হয়েছে।” অর্থাৎ, দশ সহস্রাধিক ছাত্রের ভবিষ্যত অনিশ্চিত।
</p><p>

এরপর ‘৬৮ সালের কথা, কোন একদিন পত্রিকায় একটি বিজ্ঞাপন ছাপা হলো, “ মহাখালীতে বর্তমান ঠিকানায় একটি কলেজ চালু হয়েছে, সেখানে ডিগ্রী ক্লাসে ছাত্র ভর্তি করা হচ্ছে। “ ঐ সময়ে, এটি শুধু ছাত্রদের কলেজই ছিল। আমি তখন বি এসসি ক্লাসের ছাত্র। নাখালপাড়ায় থাকতাম, জগন্নাথের আরেক সহপাঠী- নাম মনে নেই, তাকে বিজ্ঞাপনটি দেখালাম। শাহজাহান নামে আমাদের পাশের গ্রামের এক ছেলেও পড়তো, তাকেও খবর দিলাম। পরদিন আমরা যাই বিজ্ঞপিত কলেজে । ভবন দেখে তো ভিরমী খাওয়ার দশা। নিচের তলায় পাড়ার দোকানের মতো শাটার দরজা। দ্বিতীয় ও তৃতীয় তলায় স্বাভাবিক দরজা-জানালা। মাঝখানে খালি জায়গা রেখে চারদিকে বর্গাকৃতির একটি ভবন। ভবনের গেটে কয়েকজন পিয়ন গোছের লোকের কাছে জানতে পারি, এটি তৎকালীন সি এন্ড বি’র একটি গোডাউন। একথা শুনে মন আরো খারাপ হয়ে গেল।ভাবলাম, “এটা ডিগ্রী কলেজ, এখানে ছাত্র ভর্তির বিজ্ঞাপন দেয়া হয়েছে। “ এরই মধ্যে পরিচিত আরো দুই একজন চলে এসেছে। আমরা সবাই দোতলায় উঠলাম। সিঁড়ির পশ্চিম পাশের রুমের দরজার উপরেই নেইমপ্লেট- তাতে লিখা “ড. আলী আহমদ, অফিসার ইন চার্জ” । এটা পড়ে আমরা রুম অতিক্রমকালে একজনের নজরে আসে, রুমের ভদ্রলোক আমাদের ইশারায় ডাকছেন। আমরা হেসে উঠলাম এবং শলা পরামর্শ করে তাঁর ডাকে সাড়া দিয়ে রুমে প্রবেশ করি। স্যার আমাদের বসতে বললে আমরা প্রথমে ইতস্তত করলেও পরে তাঁর চাপে বসলাম। নিজের পরিচয় দিয়ে বললেন, তিনি পাকিস্তান সিভিল সার্ভিস একাডেমির রেক্টর ছিলেন। সরকার নতুন একটি ডিগ্রী এবং মাস্টার্সের কলেজ করবে বলে তাকে পূর্ব পাকিস্তানে পাঠানো হয়েছে।ভর্তি সহসাই শুরু হবে প্রয়োজনীয় কাগজ পত্র আসলে- তাই আমরা যেন ভর্তি হয়ে যাই--এ পরামর্শই দিলেন। আমরা সবাই বন্ধ হয়ে যাওয়া জগন্নাথ কলেজের ছাত্র কিনা, একথাও তিনি জেনে নেন।
</p><p>

তাঁর রুম থেকে বের হয়ে আমরা ভবিষ্যত নিয়ে উদ্বিগ্ন হয়ে পড়ি। এমন একটি পোড়োবাড়িতে কলেজ। যেখানে হাজার হাজার ছাত্রে গিজগিজ করা জগন্নাথ কলেজের ছাত্র আমরা। এক বি এসসি ক্লাসেই ছিল আড়াইশ ছাত্র। আমাদের শিক্ষকদের লেখা বই-ই পড়াতেন তাঁরা। গণিতের খোদাদাদ খান স্যার, সুলতান মাহমুদ স্যারসহ ফিজিক্স, কেমিস্ট্রির স্যাররা নিজ নিজ লেখা বই-ই ক্লাসে পড়াতেন। গর্বে আমাদের বুক ভরে যেত।এ সময় চট্টগ্রাম কমার্স কলেজে পড়তো আমার এক খালাতো ভাই। জগন্নাথ কলেজে পড়ি, একথা জেনে এক চিঠিতে লিখে , “তোমাদের কলেজের প্রফেসরদের লেখা বই-ই সারা পূর্ব পাকিস্তানের বি.কম. ক্লাসের ছাত্ররা পড়ে। “
</p><p>

পুকুরের মাছ ডাংগায় উঠার মত অবস্থা আমাদের। আর এদিকে মোনায়েম সরকার দেশের তথাকথিত একমাত্র ডিগ্রী-মাস্টার্সের "জিন্নাহ কলেজ" চালু করে দিল আমাদের মত কিছু ছাত্র দিয়ে।
</p><p>

একটা কথা বলতে ভুলে গেছি।আলী আহমদ স্যারের রুম থেকে বের হয়ে পুরো দোতলা ঘুরে নিচে গেটে দাঁড়ালাম আমরা। নিজেদের মধ্যে কথা হচ্ছিলো-- "এমন একটি দোকান স্টাইলের ভবন কীভাবে কলেজ হয়ে গেল"। এসময় এক পিয়ন এগিয়ে এসে বললেন, “স্যার ভর্তি হয়ে যান, সামনে রোজার বন্ধ- এরপর দেখবেন ভবনের চেহারা পালটে গেছে। চেয়ার টেবিলে কলেজ ভরে উঠবে, ক্লাস শুরু হবে। গভর্নর মোনায়েম খানের নিজের পছন্দের বিল্ডিং এটা, নিজের উদ্যোগেই এই কলেজ করছেন। “ আরো জানতে পারি,তাঁর সম্প্রতি প্রয়াত স্ত্রীর কবর জিয়ারত করতে বনানী কবরস্থানে প্রতি শুক্রবার যাবার পথে এই ভবনটি তাঁর নজরে আসে। সত্যি সত্যি আলাদীনের আশ্চর্য প্রদীপের মত রোজার পর এসে দেখি, সব রুম চেয়ার টেবিল, ব্ল্যাক বোর্ডে ভর্তি। এসে গেছেন শিক্ষকরাও।প্রথম ক্লাসে পরিচয় দেয়ার সময়ে কীভাবে এ কলেজে আসলেন তার গল্প করলেন কয়েকজন।  কেমিস্ট্রির লেকচারার বরিশালের হাবিবুর রহমান স্যার জানান, তিনি সিলেট এম সি কলেজের ছাত্র ছাত্রীদের নিয়ে পিকনিকে গিয়েছেন, সেখানে টেলিগ্রাম হাতে হাজির এক পিয়ন। সাথে প্রিন্সিপালের চিঠি।তিনি যেন পিকনিকের দায়িত্ব অন্য কারো হাতে দিয়ে নির্দিষ্ট তারিখে জিন্নাহ কলেজে যোগদান করেন। এমনিভাবে আসেন এম সি কলেজের গণিতের এক সিনিয়র শিক্ষক (নাম মনে নেই)। আরো এক উর্দুভাষী গণিতের শিক্ষক আসেন সম্ভবত পাকিস্তান থেকে। 
</p><p>

ক্লাস চলছে ঠিকঠাক মতো।আমরা অকূল সাগরে পড়া  ছাত্ররা ভাংগা মন নিয়ে চালিয়ে যাই লিখাপড়া এবং শেষে গ্রাজুয়েট হয়ে বেরও হই। কিন্তু মোনায়েম খানের শখের ছাত্রীবিহীন অনার্স ও মাস্টার্স এর একমাত্র কলেজ আর হয়ে উঠেনি তখনকার জিন্নাহ কলেজ--স্বাধীনতার পর যার নাম দেয়া হয় "তিতুমীর কলেজ। "

পাদটিকাঃ 
১। বাবার সাথে আমি নাখাল পাড়ার মেসে থামতাম। একবার বাড়ি থেকে ঢাকা আসার সময় ক্লাস থ্রিতে পড়া সর্বকনিষ্ঠ ভাই ঢাকা আসে। মেসে তো তাকে আর রেখে আসা যায় না, নিয়ে এলাম কলেজে। ক্লাসে আমার পাশেই বসালাম। এক পিরিয়ড পরে আলী আহমদ স্যার এসে ক্লাসে প্রবেশ করেন। আমি ভয় পেয়ে গেলেও তিনি আমার ছোট ভাই এর মাথায় হাত বুলিয়ে বললেন, “এখনি কলেজে পড়বে? ভাল ভাল, পড়ো। আমার এই ভাই পরবর্তিতে এই কলেজে ইন্টারমিডিয়েট পড়ে। <br>
২।  আমার সহধর্মিণীর বিসিএস পরীক্ষার সীট পড়ে এ কলেজেই।     <br>
৩। আমার বড় দুই ছেলের এইচ এস সি পরীক্ষার সিট পড়ে তিতুমীর কলেজে। আমি সস্ত্রীক কলেজের গেটের বাইরে ঘন্টার পর ঘন্টা কাটিয়েছি তাদের জন্য। <br>

৪। ফেনী পাইলট হাই স্কুলের আমার এক ক্লাসমেট এহসানুল হক আজাদ ও তাঁর স্ত্রী এ কলেজের অধ্যাপক ছিলেন। দূর্ভাগ্যজনক ব্যাপার হলো, আজাদ সম্ভবত সস্ত্রীক আফ্রিকার কোন এক দেশে সরকারীভাবে শিক্ষকতার চাকরী নিয়ে যাওয়ার পর এক সড়ক দুর্ঘটনায় নিহত হয়। পরে তাঁর স্ত্রী এই কলেজেই শিক্ষকতা করেন। <br>

৫। কলেজের শুরুর দিকে একদিন ক্লাস শেষে বের হয়ে দেখি জগন্নাথ কলেজ বন্ধ হওয়ার সময়ের অধ্যক্ষ এরশাদ উল্লাহ স্যার তাঁর গাড়িতে উঠার অপেক্ষায়। আমরা এগিয়ে এসে সালাম দিলাম। তিনি প্রিন্সিপাল হিসেবে এখানে আসবেন-- এ ছিল আমাদের ধারণা। তাঁর নতুন গাড়ি দেখে একজন প্রশ্ন করল, “স্যার নতুন গাড়ি কিনেছেন?” তিনি বললেন, ধানমন্ডিতে তাঁর এক বিঘা জমির থেকে অর্ধেক বিক্রি করে ব্যক্তিগত ঋণ শোধ শেষে এ গাড়িটি কিনেছেন। <br>

৬। ডঃ আলী আহমদ স্যার পরে ঢাকা কলেজের প্রিন্সিপালের দায়িত্ব পালন করেন। হাবিবুর রহমান স্যারও ঢাকা কলেজে ছিলেন। দুইজনের সাথেই পরে আমার যোগাযোগ ছিল।<br>

পুনশ্চঃ এই লেখাটি সম্পূর্ন স্মৃতিনির্ভর হওয়ায় কোন রকমের অনিচ্ছাকৃত তথ্যবিভ্রাট মার্জনীয়। 



</p>