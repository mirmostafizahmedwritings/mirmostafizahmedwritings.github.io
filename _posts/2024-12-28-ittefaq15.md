---
layout: post
title: ইত্তেফাক এ সোনালী দিনগুলো আমার -- ১৫
subtitle: প্রসঙ্গঃ সম্পাদক আনোয়ার হোসেন মঞ্জু-০২
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
fblink: https://www.facebook.com/mir.mostafiz.ahmed/posts/pfbid0gCoWs92hfSiXa8k4AvCfuU68eaqYVr2fXfQAqYZ3CJfX6XMd3csZRXieedAUUFmcl
---
<p>
ইত্তেফাক সম্পাদক আনোয়ার হোসেন মঞ্জু-- বুদ্ধিমান,বন্ধুবৎসল,আড্ডা প্রিয়, অন্যের কথা শুনেন ধৈর্য্য ধরে,তবে তার চেয়ে বেশি নিজে বলেন।ইত্তেফাক এর সংকটকালে কোন কোন মিটিংয়ে তিনি একক বক্তা,আবার নেতাদের কথা শুনে সাথে সাথেই সন্তোষজনক সমাধান দিয়েছেন সবাইকে সন্তুষ্ট করে। কোন কোন সময়ে আন্দোলনের গতিপ্রকৃতি বোঝার জন্য সংক্ষিপ্ত বক্তব্য দিয়ে সরে পড়তেন। </p> <p>
সবার সাথে সদ্ভাব রাখতেন,
 রাখতেন যোগাযোগও। এক কথায় যৌথ পরিচালনার এতবড় স্পর্শকাতর প্রতিষ্ঠান চালানোর সকল দিকই তিনি দক্ষতার সাথে
 ম্যানেজ করতে পারতেন। বহু সাংবাদিককে অর্থ দিয়ে, হোটেলে খাইয়ে, ব্যবহার করতেন খবরের সোর্স হিসাবে। নিজের রিপোর্টার নিউজ মিস করলে তাকে ব্রিফ করতেন। তাঁর সাথে ঘনিষ্ঠতার সুযোগও নিতেন কোনো কোনো সাংবাদিক। </p> <p>
এসব কথা কমবেশি জানতাম আমরা বাতাস থেকে। এরা আবার তাকে ইত্তেফাক এর ব্যাপার গায়ে পড়ে পরামর্শও দিতেন। কোন কোন সময় তাদের পরামর্শ হিতে বিপরীত হতো প্রতিষ্ঠানের জন্য। </p> <p>
আনোয়ার হোসেন মঞ্জুর সহধর্মিণী মিসেস তাসমিমা হোসেন এখন ইত্তেফাক এর সম্পাদক। আমার সাথে কোনদিন পরিচয় ছিল না বা দেখাও হয়নি ওয়ান ইলেভেনের আগে। ওয়ান ইলেভেনের পরে তিনি মঞ্জু সাহেবের রুমে অফিস করতেন।তাঁর সাথে পরিচিত হওয়ার জন্য আমি ফোন করে তিনতলায় তাঁর রুমে যাই।ঢুকেই অপ্রস্তুত হই।আমার পরিচয় জানতে চান। পরিচয় দিলে বসতে বলেন। তখন তিনি নতুন নিউজ এডিটর রাশিদ উন নবীকে ইত্তেফাক এর ফাইল সামনে রেখে বিভিন্ন হেডিং এবং অন্য পত্রিকার হেডিং দেখিয়ে ধমকাচ্ছেন। নতুন নিউজ এডিটর নিয়োগ দেন ব্যারিস্টার সাহেবের ছোট ছেলে। তখন তারা মা-ছেলে ব্যারিস্টারের প্রতিনিধিত্ব করতেন ইত্তেফাক ভবনে। </p> <p>
সম্ভবত আমার উপস্থিতির কথা চিন্তা করে ওনাকে ছুটি দেন।আমি তখন মাত্র চীফ সাব-এডিটর হিসেবে প্রমোশন পেয়েছি। হাল্কা পরিচিতিমূলক কথা শেষে বেরিয়ে এলাম।এরপর ধানমন্ডি লেকপাড়ে হাঁটার সময় তিন বিকাল তাঁর সাথে দেখা এবং শুভেচ্ছা বিনিময় করি আমরা। প্রথম বিকেলে জিজ্ঞেস করেন,আমি কোথায় থাকি। ধানমন্ডি ২ নং রোড়ে বলায় হাসতে হাসতে বলেন,তবে তো আমরা প্রতিবেশী। </p> <p>
মফস্বল সম্পাদকের দায়িত্ব পাওয়ার পর একদিন অপারেটরের মাধ্যমে ফোন। জানতে চাইলাম, "ম্যাডাম না ভাবি সম্বোধন করবো?"। বললেন, "সবাই তো ভাবি ডাকে,আপনিও তাই ডাকবেন।" পরে বলেন, "আমার একটা কাজ আছে, তা করে দিলে খুশি হবো, কিন্তু বিষয়টি মঞ্জু যেন না জানে।" আমি তাঁকে আশ্বস্ত করলাম। পরে বলেন,পঞ্চগড়ের বোদা উপজেলায় তাঁর বাড়ি। সেখানে একজন রিপোর্টার নিয়োগ দিতে হবে। হাসতে হাসতে বলি, "এটাতে মঞ্জু সাহেবের তো আগ্রহ থাকার কথা নয়।নিজ নির্বাচন এলাকা ছাড়া সাধারণত তিনি আপত্তি করেন না,যদিনা তাঁর কোন বন্ধু অনুরোধ করে।" এ কথা শুনেই ভাবি বলে উঠেন, "ও তো সব জায়গায় ভান্ডারিয়ার লোক দিয়ে ভরে ফেলেছে।"
</p> <p>
ওয়ান ইলেভেনে আমার বড় ছেলের বিয়ের দাওয়াতের চিঠি পেয়ে সম্পাদক সাহেব আমাকে হাইডআউট থেকে অপ্রত্যাশিতভাবে ফোন করেন।বলেন, "মোসতাফিজ, বুঝো তো আমি এ পরিস্থিতিতে ছেলের বিয়ের দাওয়াত রক্ষা করতে পারবো না।তাদের জন্য রইলো শুভকামনা।" কয়েক দিন পর টি এন্ড টি ফোনে কল আসে ভাবির।ধরে আমার নাইনে পড়া ছেলে।সম্ভবত কিশোর কন্ঠ মনে করে বলেন, "রং নাম্বারে ফোন করে ফেলেছি মনে হয়।" ছেলে আমার নাম বলতেই জবাব দেন, "তবে তো ঠিক নাম্বারেই ফোন করেছি।" ভাবিকে সালাম দিতেই হাসিমুখে বলেন,"দাওয়াত পেয়েছি, কিন্তু যেতে পারবো না ভাই।" শুনে আমিও হেসে ফেলি এবং ধন্যবাদ জানিয়ে কথা শেষ করি।
এ দম্পত্তি বিয়ের রাতে ডিনার সেটের বিশাল প্যাকেট পাঠিয়ে দেন। </p> <p>
সম্পাদক সাহেবকে একদিন বলি, "জেলা রিপোর্টারদের বছর বছর ঢাকায় ডেকে আপনি কিছু বললে ভালো হয়।" তিনি সাথে সাথেই বলেন,"প্রস্তাব ভালো।তোমার সাথে পরে এ বিষয়ে কথা বলবো।" কয়েক সপ্তাহ পর তাঁর পিএস মেজবাহ ফোন করে, সাহেব তাঁর সাথে কথা বলে জেলা রিপোর্টার সম্মেলন করতে রাজি হয়েছেন।সকালে মিটিং, দুপুরে স্টার হোটেলে লাঞ্চ। তিনি ঘাট থেকে রুই মাছ এনে খাওয়াতে চান--এ বিষয় আপনার সাথে কথা বলার জন্য বলছে আমাকে। মেজবাহকে বললাম, "জেলা রিপোর্টাররা প্রথম ইত্তেফাক এর দাওয়াতে ঢাকা এসে মাছ--ভাত খাবে, এটা হয় না।বাড়ি ফিরলে বৌ-সন্তানরাও এহেন খাবারের খবরে নাক ছিটকাবে।পোলাও,রোস্ট, খাসির মাংস খাওয়াতে হবে। আমার রেফারেন্স দিয়ে আপনি পারবেন এডিটর সাহেবকে বোঝাতে।" তিনি রাজি হন।এডিটর সাহেবও সম্মতি দেন।
জেলা প্রতিনিধিদের সম্মেলনে এডিটর সাহেব একমাত্র বক্তা।দাঁড়িয়ে তিনি শুরু করেন এভাবেঃ </p> <p>
"মফস্বল পৃষ্ঠায় যুগযুগ ধরে পুরাণ নিউজ ছাপা হয়ে আসছে। মফস্বল সম্পাদক চলতি নিউজ ছাপা চালু করে দীর্ঘ দিনের প্রথা ভেঙেছে। আপনারা তাকে সহায়তা করুন।"
</p> <p> আরো কয়েকটি কথা বলে তিনি সংবাদদাতাদের বক্তব্য আহবান করেন।কয়েকজন বক্তৃতা দেয়ার পর মিটিং শেষ। সবাইকে দুপুরের খাবার খেতে বলে চলে যান তিনি। </p> <p>
কারওয়ান বাজারের ওপারে স্টার কাবাব হোটেলে নিজের খাবার দ্রুত শেষ করে তদরকি করছি।</p> <p>
কিছুক্ষণ পর মনে হলো কেউ আমার পিছনে হাটছিলেন। তাকিয়ে দেখি চাঁপাইনবাবগঞ্জে সংবাদদাতা তসলিম উদ্দিন। দাঁড়াতেই সামনে এসে আমার বাসার ঠিকানা চান।যাবেন--প্রশ্ন করলেই বলেন,"এক ঝুড়ি আম এনেছি,হোটেলে রাখা  আছে। যাবার আগেই দিয়ে যেতে চাই।" বলি, "আমি কিনে খাবার মতো অবস্থায় আছি।ঢাকায় আত্মীয় থাকলে দিয়ে যান।" </p> <p>
এর কয়েক মাস পর একদিন এডিটর সাহেবের সাথে  সাপ্তাহিক মিটিং ফারাজী আজমল কথাটা উঠায়। বলে, জেলা প্রতিনিধিদের সম্মেলনের পর আমার বাসায় চাঁপাইনবাবগঞ্জের সংবাদদাতা ঝুড়ি ভর্তি আম দিয়েছে। এ কথা শুনে মঞ্জু সাহেব সাথে সাথেই বলেল,মোসতাফিজ যা পার কামাই করে নাও এ সুযোগে।আমি হাসতে হাসতে বলি,আমার জন্য আনা আম গেছে নিশ্চয়ই ফারাজীর বাসায়। আর গত কোরবানীর ঈদে সম্ভবত  আপনার বাসায় গেছে এক বস্তা দিনাজপুরের কাটারিভোগ চাল।তিনি বলে উঠেন,এটা কি বলছো?আবারো হাসতে হাসতে বলি,"দিনাজপুরের মতিউর ঈদের আগে ফোনে বাসার ঠিকানা চায়। কীজন্যে জিজ্ঞেস করলে বলে, "কোরবানির ঈদ আসছে তো পোলাওর চাল পাঠাবো ২০ কেজি"।" বলি, "আমার তো ২/৪ কেজিতে  হয়ে যায়,আর তা কেনার সামর্থ্য আল্লাহ দিয়েছেন"। এতেই আমার সন্দেহ আপনার দিকে পড়ে। মিটিংয়ে হাসির রোল পড়ে। </p> <p>
আমার মেঝো ছেলের বিয়েতে আসেন মঞ্জু সাহেব।  তার ব্যক্তিগত নিরাপত্তারক্ষী থাকে এক মাইক্রোবাস লোক।পাশে এক টেবিলে বসে তারা।তাঁর টেবিলে থাকে ছোট ছেলের বন্ধুর বাবা সুপ্রিম কোর্টের আইনজীবী মঞ্জিল মোর্শেদ,যিনি ঐ সময় জনস্বার্থে মামলা করে খ্যাতি অর্জন করেন।টিভিতে প্রায় প্রতিদিন মামলা নিয়ে তাঁর সাক্ষাৎকার প্রচারিত হয়।ছিলেন তখনকার র‍্যাব এর ডিজি মোখলেসুর রহমান, পিডিবি'র চেয়ারম্যান ইন্জি: তৌহিদুল ইসলাম। মঞ্জু সাহেব একসময় বিদ্যুৎ মন্ত্রী ছিলেন।তিনি বলে উঠেন,"এতো দেখি টিভি স্টার এর মেলা!" </p> <p>
ওয়ান ইলেভেনের সময়ে ইত্তেফাক এ ব্যারিস্টার মইনুল হোসেন পত্নীর চার পাশে ঘুর ঘুর করা একদল পিয়ন থেকে সাংবাদিক এবং ছোট ছেলের একছত্র অধিপত্য। ঐ সময় ঝড়ের গতিতে প্রতিদিন ডজন ডজন লোকের চাকরি যাচ্ছে। ইতিমধ্যে প্রায় আড়াইশ' সাংবাদিক, কর্মকর্তা, প্রেস শ্রমিকের চাকরি  শেষ।এরইমধ্যে একদিন এক সাংবাদিকের সাথে অনাহুত তর্কাতর্কির জেরে আমিও চাকরিচ্যুত হই।আমি কারো সাতেও নেই, পাঁচেও নেই।সবার সাথে ব্যালেন্স রক্ষা করেই চলে অভ্যস্ত,কিন্তু সেদিন আমিও তার মন্তব্যে রিএক্ট করি। বিষয়টি নিয়ে রাহাত খান স্যারের সাথে কথা বললে তিনি গুরুত্ব না দিয়ে কাজে মনোযোগী হওয়ার নছিয়ত করেন। কারন তিনিও চাকরিচ্যুতির আশংকায় আছেন মনে হলো। বড়ভাবীকে জানালে না শুনার মতোই অন্য প্রসঙ্গে  চলে গেলে আমার ভাগ্য নির্ধারিত হয়ে গেছে  বুঝে ফেলি। কিছুদিন পর আমিও চাকরিচ্যুতদের কাতারে এসে প্রতিবাদ সমাবেশে যোগদান এবং কর্তৃপক্ষের সমালোচনা করে বক্তৃতা দিয়ে দিন কাটানো শুরু করি। </p> <p>
মোখলেসুর রহমান তখন রাজশাহী রেঞ্জের ডিআইজি।এক পূর্বাহ্নে আমাকে ফোনে বলেন, "ভাই আমাকে উদ্ধার করেন!" আমি জানতে চাই "আপনি আমাকে ফোন করেছেন তো?"। হ্যাঁ বললে,উত্তর দেই -- "সরকার ঐ অঞ্চলের সন্ত্রাসীদের সাইজ করতে আপনাকে পাঠিয়েছে, আর আপনি আমার সাহায্য চাচ্ছেন!"। জবাবে বলেন, "আপনাদের নাটোর জেলা প্রতিনিধি রেজাউল আমাকে উল্টাপাল্টা প্রশ্ন করে সাংবাদিক ব্রিফিং এ অস্বস্তিতে ফেলে। আমি তাকে আস্বস্ত করে ফোন ছেড়ে দেই।রেজাউলকে যা বলার বলি তখনই। সে আর বিরক্ত করেনি এ ডাকসাইটে পুলিশ কর্মকর্তাকে। </p> <p>
(স্মৃতি নির্ভর লেখা, অনিচ্ছাকৃত ভুল মার্জনীয়)
</p>