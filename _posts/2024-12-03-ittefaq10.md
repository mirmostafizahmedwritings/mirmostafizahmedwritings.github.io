---
layout: post
title: ইত্তেফাক এ সোনালী দিনগুলো আমার -- ১০
subtitle: এক ঝাঁক তারকা সাংবাদিক....০৩
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
---
জাকিরুল ইসলাম-- ইত্তেফাকে সদ্য প্রমোশন পাওয়া শিফট ইনচার্জ।আগে জাকিরকে নিয়ে সমস্যায় পড়েছি বাইরে, এবার পড়েছি ঘরে,মানে ইত্তেফাক এ।
অনেক আগের কথা-জাকির অফিসে এসে বলে, ইনকিলাব এর নিউজ এডিটরকে ফোনে বলে দেন,
সেখানে লোক নেবে।তিনি আমাকে চিনেন তো? আমার প্রশ্ন। সে হ্যাঁ বলে।তখন বাধ্য হয়ে বলি,তবে  তুমি জীবনে ইত্তেফাক এ চাকরি পাবে না।এ কথার পর সে চলে যায়।বাসায় না,দেশ ছেড়ে।বছর পরে ফিরে এসে বলে-ভালো লাগে না,তাই চলে এলাম।ইত্তেফাক এ তখন ২/১জন সাব-এডিটর নেয়ার কথা চলছে। একসময় পরীক্ষাও হলো,সে পাশও করলো,কিন্তু চাকরি আর হয় না।সে-ই খবর দিল,তার এলাকার যে বড়ভাই নিউজ সেকশনে চাকরি করেন, তিনিই তাকে মালিকের কাছে  শিবির বানিয়ে ফেলেছেন। এ পরিস্থিতিতে কী করনীয় মাথায় আসছে না।আবারো সে খবর দিল, বড়ভাই আরো দুজনকে নিয়ে এডিটর সাহেবের কাছে গিয়ে তার সম্পর্কে বলে এসেছে।
এবার অনেক পরে খবর দিল,বড়ভাই দল ভালোই ভারী করেছে। এতে তার নয়,লাভ হয়েছে আমার।আমার এক প্রাক্তন সহকর্মী বড়ভাইয়ের দলের হলেও সব গোপন কথা ফাঁস করে দেয়।তার ভাষায়, আপনার সাথে আমার ঘনিষ্ঠতাই নিয়োগ পেতে বিলম্ব হওয়ার কারন।আপনার দল ভারী হউক তাঁরা চায় না।অফিস কোন্দলের কাদামাটির দুর্গন্ধ  তোমার গায়েও তাহলে আমাদের অজান্তেই লেগে গেল। আমি অবাক হলাম,চোখে ভেসে উঠলো পাশাপাশি চেয়ারে বসা সুন্দর চেহারার মানুষগুলোর। 
জাকির অপরিসীম ধৈর্ষ নিয়ে নিয়োগ পত্রের পিছু পিছু থেকে এক সময় তা হাসিল করে। অবশ্য নিউজ এডিটর তার প্রয়োজনে এবং পরীক্ষার ফলাফলের ভিত্তিতে হস্তক্ষেপ করলে জাকির নিয়োগপত্র পায়।
অনেক পরে জাকির একদিন বলে,সাব-এডিটরস কাউন্সিলের কাজে আপনার কাছে  আসা যাওয়াই কাল হয়েছে। আপনার দল ভারী হবে--এটাই তাদের আশংকা। সুদীর্ঘকাল চাকরির পরে জাকির গত মাসে (অক্টোবর-২৪),শিফট ইন চার্জ হিসাবে পদোন্নতি পেয়েছে।ইত্তেফাক এ লোভনীয় শিফট ইনচার্জ  পদে পদোন্নতি  পাওয়া ভাগ্যের ব্যাপার এবং সেও ভাগ্যবানদের মধ্যে একজন। 
রিপোর্টিংএ একসময় চাকরি করতো মোহাম্মদ শাহজাহান। কোঁকড়া চুল আর তীক্ষ্ণ দৃষ্টির রিপোর্টার শাহজাহান একসময় আমার স্মৃতি থেকে মুছে যায়।বিগত প্রেসক্লাব নির্বাচনের সময় বারান্দায় অন্য কয়েকজনের সাথে গল্প করছিল।আমি চিনতে পারিনি। আমার চেহারায় মৌলিক পরিবর্তন হওয়ায় সেও চিনতে পারেনি। কিন্তু একজন আমার নাম ধরে বসতে বলায় সেও হাত বাড়িয়ে বসতে বলে।কিছুক্ষন পর চলে আসি।কিন্তু মাধায় ঘুরতে থাকে তার বিগত দিনগুলোর কর্মকাণ্ড।
চোখের সামনে অবাস্তব ও উচ্চাভিলাসী চিন্তার এক মেধাবী রিপোর্টার মোহাম্মদ শাহজাহান প্রফেশন থেকে ছিটকে পড়ে। 
তার মাথায় ঢুকে শত কোটি টাকার মিডিয়া হাউস করার প্রকল্প।এর একটা প্রজেক্ট প্রোফাইল ব্যাগে নিয়ে কাজ পাগল এ রিপোর্টার রাজধানীর  এক প্রান্ত থেকে আরেক প্রান্তে চষে বেড়াতে থাকে মাসের পর মাস, বছরের পর বছর, একজন বিনিয়োগকারী খুঁজতে। কিন্তু সে সময় দেশের সংবাদপত্রের একচেটিয়া বাজার দখলকারী সংবাদপত্র ইত্তেফাক  এর সাংবাদিক হলেও এমন অস্থির চিত্তের একজন মানুষের মাধ্যমে শিল্পপতিরা যে পুঁজি বিনিয়োগ করবেনা- এ সত্যটা তার মাথায় ঢুকেনি একবারও। ফলে তার আমও গেল, ছালাও।তার চাকরি আর সংসার দুই যায়গায়ই ফাটল ধরে। 
এক সন্ধ্যায় ফোন করে সকালে আমার তখনকার  গোপীবাগের বাসায় এসে হাজির। হাতে মস্ত বড় একটা প্যাকেট।গিন্নিকে বলে, ভাবি আমার বৌ ভালো কেক বানায়।এটা আপনার জন্য বানিয়েছে।আমি হতভম্ব হয়ে তাকিয়ে রইলাম। বাসায় আসার বিষয় আমাকে আভাস সে দিলেও, আমি তা তেমন আমলে নেইনি।
এসে কিছুক্ষনের মধ্যেই সে তার ব্যবসায়িক পরিকল্পনার কথা শুরু করলো:বিদেশ থেকে এক জাহাজ তুলা আমদানি করবে,এজন্য ব্যাংক ঋণ দরকার। আবদুল আউয়াল মিন্টু ও তার চাচা হাবিবউল্লাহ সাহেব( চাচা-ভাতিজা) দুইজনই ন্যাশনাল ব্যাংকের ডিরেক্টর। 
মিন্টু আমার স্কুল জীবনের বন্ধু। আমরা একই সময় ফেনী পাইলট হাইস্কুলে ভর্তি হই।সে ৮ ম  আর আমি ৯ ম শ্রেণিতে।
তার চাচা হাবিবউল্লাহ সাহেব আমার বাবার ক্লাসমেট। আমাকে বেশ স্নেহ করেন।অনেক ব্যস্ততার মধ্যেও খোঁজ রাখেন।একবার তাঁদের ৪৮, পুরানা পল্টনের অফিসে দুপুরের খাবারের দাওয়াত দেন।শেষে বলেন,মাঝে মাঝে এসে মামাকে দেখে যাইও।
অনেক পরে সাত মসজিদ রোডে তাঁদের বিশেষায়িত সিটি  হাসপাতালের উদ্বোধনী অনুষ্ঠানের দাওয়াতের কার্ড পৌঁছান বাসায়।
মিন্টু যুক্তরাষ্ট্র থেকে দেশে এসে প্রথম "পান্ডা গার্ডেন" নামের হাই প্রোফাইল রেস্তোরাঁ চালু করে।সেখানেই একদিন ফোন করে পুরাণ সম্পর্ক ঝালাই করি।কি করি জানতে চাইলে ইত্তেফাকে আছি বলি।বনানীতে বাসা ভাড়া নিয়েছে বলে ঠিকানা দিয়ে যেতে বলে। এক শুক্রবার ছুটির দিন গিয়ে আড্ডা দেই।তখনই কথাপ্রসঙ্গে জেনে নেয় ইত্তেফাক এ আমি কি হিসাবে আছি।আমিও জিজ্ঞেস করি,ঢাকায় সেটেল্ড হবে কিনা? এসেই তো রেস্তোরাঁ খুলেছ বললেই হাসতে হাসতে জবাব দেয়, আরে পাগল-- ব্যবসার জন্য নয়, বন্ধু বান্ধব নিয়ে আড্ডা দেয়ার জন্য এটা করা।মাই গড, বাংলাদেশে মানুষ কীভাবে ব্যবসা করে আমি আশ্চর্য হই! 
শেষে দাওয়াত দেয় এক সকালে তুন্দরি আর নেহারী খাবার। 
এক সকালে ফোন করে মিন্টুর বনানীর বাসায় তুন্দরি-নেহারী খেতে খেতে দেশ বিদেশের নানা কথা হয়।যুক্তরাষ্ট্রে সে ব্যবসা করেছে জানি।
কথায় কথায় সে আগ্রহ প্রকাশ করে একটা অন্য রকম ধারনার পত্রিকা বের করার।বিশ্বের গুরুত্বপূর্ণ নগরীতে থাকবে পত্রিকার রিপোর্টার।স্যাটেলাইট ফোনে তারা খবর পাঠাবে, এমন আরো অনেক উচ্চাভিলাসী পরিকল্পনার কথা হয়। এব্যাপারে কয়েক দফা কথা হলেও তার ঐ পরিকল্পনা আর দিনের আলো দেখেনি।
সেই মিন্টুএদেশে ব্যবসা করছে,করেছে ব্যাংক; কলেজ করেছে,করেছে শিল্প কারখানা;করছে রাজনীতিও।হয়েছিল ব্যবসায়ীদের সর্বোচ্চ সংগঠন এফবিসিসিআই'র সভাপতিও।
তাদের সাথে আমার ঘনিষ্ঠতা রয়েছে - এখবর শাহজাহান  নিয়েই এসেছে। ঋন পাওয়ার ব্যাপারে তাদেরকে অনুরোধ করার জন্য ধরে আমাকে। তার যে এত্তো বড় অংকের ঋন পাওয়ার যোগ্যতাই নেই -- একথা বুঝতে ঘন্টাখানেক সময় নিয়ে চলে যায় মন খারাপ করে। 
মাস কয়েক আগের লেখায় আমার সমবয়সী এক চাচার কথা বলেছি। কালে তিনি রেলওয়ের চাকরিতে প্রমোশন পেয়ে ড্রাইভার লোকমোটিভ হন।মাঝেমধ্যে ট্রেন নিয়ে কমলাপুর রেলস্টেশনে এসে ফোন দেন।গোপীবাগের বাসায় থাকাকালে  আসতে বলি,গল্প করি।এমনি একদিন দুপুরে খাওয়ার টেবিলে বলি,কাকা আপনি তো নেতা কাজ করতে হয় না।মাঝে মধ্যে ট্রেন নিয়ে দেখি ঢাকা আসেন। জবাবে বলেন,যখন লোক থাকে না তখন উর্ধতন কর্মকর্তার অনুরোধে ঢেঁকি গেলা আর কী।
এ কথার পিঠে বলি, কাকা কাজ না করেই মাসে মাসে বেতন নিচ্ছেন, আবার ডিজেল, মবিল বিক্রি করে টাকা হাতিয়ে পরিবার ও নিকট আত্মীয়দের দান খয়রাত করছেন। কোনদিন কী চিন্তা করে দেখেছেন, রেলওয়ে লোকসানে চলা সরকারি প্রতিষ্ঠান। লাভের প্রতিষ্ঠান হলে তো একসময় মেয়ের জামাইর চাকরি দিতে পারতেন। পারতেন ছেলের চাকরি দিতে। 
কাকা,আপনারা সরকারি প্রতিষ্ঠানের নেতারা  কালেভদ্রে কাজ করেন।কিন্তু আমাদের নেতারা ইউনিয়নের কাজের পরে চাকরিতে ফাঁকি দেয় না।
আমি যখন এ কথা বলি,তখন কাকার হাতের ভাত টেবিল আর মুখের মাঝামাঝি। হাত ঐভাবে রেখেই  কাকার প্রশ্ন--তাই, আমি বলি হ্যাঁ,তাই।কাকা বাকরূদ্ধ। এ কাকা বছর খানেক আগে ইন্তেকাল করেন। আল্লাহ তাঁকে বেহেশত নসিব করুন, আমিন। 
প্রশান্ত কুমার ঘোষাল--সবার প্রশান্তদা, ইত্তেফাক এর বিনোদন সাপ্তাহিক পূর্বানী দিয়ে শুরু।  স্বাধীনতার পর তাকে ইত্তেফাক এ আনা হয়।সাথে অতিরিক্ত দায়িত্ব দেয়া হয় সাপ্তাহিক বিনোদন পাতা রূপবানীর।
মুন্সিগজ্ঞের প্রশান্ত দা,সকালের শিফটে ৮টার ডিউটি থাকলে লঞ্চে চেপে নারায়ণগঞ্জের বোস কেবিনে  নাস্তা সারেন।ঢাকার বাসে উঠে ইত্তেফাক মোড়ে নেমে ৮ টায় অফিসে ডুকেন।একটা সুগন্ধি  ক্যাপাস্টেন সিগারেটে আগুন জ্বালিয়ে কাজে হাত দেন।ঝড়,বৃষ্টি,প্রাকৃতিক দুর্যোগ, কিছুই দাদাকে আটকাতে পারে না।দাদার সিগারেটের গন্ধের মোহে আমিও কিছু দিন তাঁর সিগারেট পুড়িয়েছি।মনে যাই থাকুক, সিগারেট চাইলে কাউকে না করেন না,বরং হাসিমুখে প্যাকেট বের করে দেন ড্রয়ার থেকে। তবে তাঁর পকেটে থাকে সবসময় অগুনতি খুচরা টাকা যা কাউকে দেন না।আমরাও  চাই না,জানি প্রতিদিন এগুলো তাঁর লাগে। 
রাতের শিফটের জন্য তাঁর বিছানা রাখা থাকে একটা গোপন কুঠরীতে।সবাই বের হলে পরে তাঁর ঘুমের আয়োজন শুরু হয়।
সকালে উঠে আবার মুন্সিগঞ্জ যাত্রা। 
ঢাকা--মুন্সিগঞ্জ করে প্রশান্ত দা'র প্রায় পঞ্চাশ বছর ইত্তেফাক ভবনে কাটিয়ে দেয়ার গল্প শুনে আমার এক বন্ধু বলেন,পারটেক্স গ্রুপের হাশেম সাহেব দাদার খবর পেলে দ্বিগুণ বেতন দিয়ে নিয়ে নিতেন।
প্রশান্তদা একা পেলে পারিবারিক অনেক বিষয়ে পরামর্শ করতেন।বিশেষ করে দুই মেয়েকে পাত্রস্হ করা নিয়ে তার চিন্তার অন্ত ছিল না।মিরপুর সাংবাদিক আবাসিক এলাকায় তিনি যে যায়গা পেয়েছিলেন, তা নিয়েও পরামর্শ করতেন। এ যায়গা বিক্রির ব্যবস্হা করার অনুরোধও করেন একসময়।যায়গা বিক্রি হলে টাকা এফডিআর করে রাখেন, আর মেয়ের বিয়ের অপেক্ষায় থাকেন।পরপর দুই মেয়ে বিয়ে দিলেন ঐ টাকায়।
বিঃদ্রঃ যাকে নিয়ে এ পর্ব শুরু করেছি, সে জাকির তার আটকে যাওয়া নিয়োগপত্র সম্পর্কে যে বক্তব্য দিয়েছে তা কতটুকু সত্যি জানিনা।তবে ইত্তেফাক এ সব নিয়োগ পত্র নির্বাহী পরিচালক-১ ব্যারিস্টার মইনুল হোসেন স্বাক্ষর করেন।তাছাড়াও কোন নিয়োগপত্র বিভাগীয় প্রধান সরাসরি চাপ না দিলে সাধারনত মালিক সই করেনা।
(স্মৃতি থেকে লেখা, তথ্য বিভ্রাট মার্জনীয়)