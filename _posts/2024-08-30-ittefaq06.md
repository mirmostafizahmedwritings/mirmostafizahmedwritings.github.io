---
layout: post
title: ইত্তেফাক এ সোনালী দিনগুলো আমার -- ৬
subtitle: সাংবাদিক সংগঠন এর ঐক্য-অনৈক্য
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
---


সমাজে,রাষ্ট্রে,প্রতিষ্ঠান থেকে প্রতিষ্ঠানে ইত্তেফাক এর  কী প্রভাব তা মাঝে মধ্যে আমাকে হতবাক করে দিতো।
ঢাকা সাব-এডিটরস কাউন্সিল প্রতিষ্ঠার পর ঐক্যের স্বার্থে আমি দ্বিতীয়বার নির্বাচন করিনি।যার জন্য নির্বাচন করলাম না তিনি এখানে নির্বাচন না করে উপজেলা পরিষদের চেয়ারম্যান নির্বাচনের জন্য গ্রামের বাড়ি শেরপুর চলে গেলন।এ পরিস্হিতিতে আহবায়ক কমিটির আহবায়ক ইনকিলাব এর হোসেন মাহমুদ বিনা প্রতিদ্বন্দ্বিতায় সভাপতি নির্বাচিত হন।
 একটা ম্যাগাজিনের জন্য চাঁদা সংগ্রহ করতে গিয়ে আমাদের দাপুটে সদস্য ইদ্রিস মাদ্রাজি পর পর তিন দাতা থেকে একই প্রশ্নের সম্মুখীন হন,আপনাদের সভাপতি কে এবং কোন পত্রিকার?পর পর এ প্রশ্নে মুখোমুখি হয়ে তার হুশ হলে।একদিন ফোন করে আমার বাসায় এসে এসব বলেই আমার থেকে কিছু ভিজিটিং কার্ড চাইলো।আমি সরাসরি না করে দিয়ে তাকে মুদ্রার অন্য পিঠ বুঝিয়ে বললাম। বুদ্ধিমান মাদ্রাজি বিষয়টি বুঝে চলে গেল।
আমার সমবয়সী সম্পর্কে এক চাচা একদিন বলে,তোমার ভিজিটিং কার্ডের তো অনেক পাওয়ার। পাল্টা প্রশ্ন করলে বলে,মেয়ের চিকিৎসার জন্য প্রফেসর ডাঃ রুহুল হকের চেম্বারে গিয়ে হতবাক।এত্তো লোকের ভিড়ে তার দেখা পাওয়া অসম্ভব!মনে পড়ে পকেটে তোমার একটা ভিজিটিং কার্ড রয়েছে বহুদিন থেকে। পাঠিয়ে দিলাম ডাক্তারের কাছে। সাথে সাথে ডাক পড়ে।মেয়ের চিকিৎসা নিয়ে স্বস্তিতে বাড়ি ফিরি।আমি খুশি হলেও এ কার্ডের অপব্যবহার সম্পর্কে সেদিন থেকেই সতর্ক হয়ে যাই।
বিভক্ত সাংবাদিক ইউনিয়ন আর
জোড়া লাগলো না…
ঢাকার সাংবাদিকদের প্রভাবশালী সংগঠন ঢাকা সাংবাদিক ইউনিয়ন(ডিইউজে)।
সারা দেশের সাংবাদিকদের কেন্দ্রীয় সংগঠন হলো বাংলাদেশ ফেডারেল সাংবাদিক ইউনিয়ন(বিএফইউজে)।
৯০ এর দশকের গোড়ার দিকে দুটো সংগঠনই ভেঙে দু'ভাগ হয়ে যায়।এতে সদস্যদের সম্পৃক্ততা যেমন ছিলো না।তেমনি হাজার কয়েক সদস্যের মতামতও চাওয়া হয়নি।
সাংবাদিকদের দুটো ফোরাম। দুই ফোরামের সদস্যরাই বিনাবাক্য ব্যয়ে এ বিভক্তি মেনে নেয়।কী কারণে কেউ টুঁশব্দ করেনি এ রহস্য আজো অজানাই রয়ে গেল।
তবে এ কথা সত্যি,স্রেফ রাজনৈতিক কারনেই এ বিভক্তি।তবে যারাই প্রথম বিভক্তির ফাঁদে পা দিয়েছেন উপরের মহলের অঙ্গুলি হেলনে,তারা সাধারণ সদস্যদের মনে খারাপ মানুষ হিসাবেই চিহ্নিত থাকবেন।মুখোমুখি কেউ কিছুই কাউকে বলেননি।তবে প্রেস ক্লাব বা ইউনিয়ন নির্বাচনে পরস্পরের মধ্যে কথায় প্রত্যেক সদস্যের মনের ক্ষোভ প্রকাশ পায়।প্রকাশ পায় আরো একটা পয়েন্ট।বেশির ভাগ সদস্যই একমত–দুই ফোরামের শীর্ষ দুই নেতা এক টেবিলে বসলেই কিন্তু ভাঙা ইউনিয়ন জোড়া লেগে যায়।ইউনিয়ন একত্রীকরনে দুই ফোরামের দুই শীর্ষ নেতাই অন্যতম অন্তরায়।আসলে কিন্তু মোটেই তা নয়,যদিও একসময় আমিও তা মনে মনে পোষণ করতাম। 
আমি তখন মিরপুরস্হ ঢাকা সাংবাদিক গৃহসংস্হান সমবায় সমিতির নির্বাহী কমিটির সদস্য।অন্য ফোরামের শীর্ষ নেতা রুহুল আমিন গাজী সভাপতি।এক মিটিংয়ে গিয়ে দেখি তিনি একাই অফিসে।আমি ইউনিয়ন বিভক্তির প্রসঙ্গ তুললাম।সাথে সাথে এ কথাও বললাম,সাধারণ সদস্যের ধারনা আপনার কারণেই দ্বিখন্ডিত ইউনিয়ন জোড়া লাগছেনা।তিনি সাথে সাথেই এ ধারণা নাকচ করে বলেন,আপনাকে ব্ল্যাঙ্ক চেক দিলাম।যে কোন যায়গায় এ বিষয়ে আলোচনার ব্যবস্হা করুন,আমি আমার অবস্হান স্পষ্ট করবো--ইউনিয়ন একীভূতকরণ প্রক্রিয়ায় আমি বাধা নই।
এরই মধ্যে অনেক বছর গড়িয়ে গেল।
২০০২ সালে নব গঠিত ঢাকা সাব-এডিটরস কাউন্সিলের প্রতিষ্ঠাতা সভাপতি নির্বচিত হই আমি।সংগঠনের সদস্যদের একটি টেলিফোন নির্দেশিকা ছাপিয়ে দেয়ার জন্য বন্ধু রেজাউল আলম বেলালকে অনুরোধ করি।তার কোম্পানির পক্ষ থেকে এ কাজ করতে রাজি হয়ে সে সদস্যদের একটি তালিকা চাইলো।তালিকা দেয়ার পরই গোল বেধে গেল। তার প্রধান নির্রাহী এ তালিকা ছাপতে অস্বীকার করলো এযুক্তিতে,  তালিকায় অবজারভার,সংবাদ এর মত প্রথম সারির পত্রিকার নাম নেই।বড় মাপের ধাক্কা খেলাম বেলালের ফোনে।।কারন তখনও অবজারভার এর আশরাফ আলীর নেতৃত্ব সাব এডিটরস ফোরাম নামে একটি সংগঠন কয়েক বছর থেকে আহবায়ক কমিটি দিয়েই চলছিলো।আর এ কারণেই ঢাকা সাব-এডিটরস কাউন্সিল গঠন করা হয়।
আমাদের ফোরামের শীর্ষ নেতা ইকবাল সোবহান চৌধুরীর সাথে আমি কথা বলে দুই সংগঠন একীভূত করার জন্য তার সহায়তা চাই। এ সময় নানাভাবে, নানাপ্রসঙ্গে এ-ও বলি,সাংবাদিকদের সংগঠন দুটো একীভূতকরণে বাধা হিসাবে রুহুল আমিন গাজী ও আপনার নাম আসে সাধারণ সদস্যদের থেকে।তিনি অভিযোগ অস্বীকার করেন।তবে একাধিক দিন প্রসঙ্গটি আমি তোলায়,একদিন তিনি বলেই বসেন,ঠিক আছে আপনি উদ্যোগ নিন,কোথাও একটি বৈঠকের আয়োজন করুন।
ইকবাল সোবহান চৌধুরীর কথা পেয়ে আমি সক্রিয় এবং আশাবাদী হয়ে উঠি।স্বপ্ন দেখতে থাকি তাহলে সাব-এডিটরস কাউন্সিলের হাত ধরেই ভাঙ্গা দুই ইউনিয়ন জোড়া লাগতে যাচ্ছে!
আমাকে এগুতে হবে ধাপে ধাপে।প্রথম কাজ হলো সাব-এডিটরদের দুটো সংগঠনকে এক ফ্ল্যাটফরমে দাঁড় করানো। 
আলোচনার শুরুতেই দেখা গেল ইনকিলাব প্রতিনিধি হোসেন মাহমুদ ও মাসুম বিল্লাহ প্রেসক্লাবের বৈঠক থেকে উঠে গেলেন।তারা একীভূত হতে চাননা।পরে বসলাম সংবাদ এর মোতাসিম বিল্লাহ ও অশোক সিনহার সাথে।তাদের নানা শর্ত আর প্যাঁচগোচে অতিষ্ঠ হয়ে উঠি।কিন্তু হাল ছাড়লাম না।বৈঠক চলতে লাগলো আমাদের ফোরামের ঢাকা সাংবাদিক ইউনিয়ন(ডিইউজে)কার্যালয়ে।একসময় বিভেদ কমে যায়,আশায় বুক বেঁধে অগ্রসর হচ্ছি।পরবর্তী মিটিং হলো অবজারভার হাউজে সম্পাদক ইকবাল সোবহান চৌধুরীর চেম্বারে। কাউন্সিলের সেক্রেটারি শাহানা শিউলি ও সহ সভাপতি আবদুস সালামকে থাকতে বললাম। শিউলির সাফ জবাব এতো সিনিয়রের মধ্যে আমি বেমানান। সালাম একদিন আলোচনার অবস্থা দেখেই কেটে পড়ে। 
দুই-তিন দিন আলোচনা হলেও,তেমন অগ্রগতি নেই।ফোরামের আহবায়ক আশরাফ আলীর দাবি তাকে কাউন্সিলের কমিটিতে নিতে হবে। এছাড়াও তার কমিটির কয়েকজনকে নির্বাহী কমিটিতে রাখতে হবে। 
আমি ইকবাল ভাইর কাছে জানতে চাইলামঃএকটা নির্বাচিত কমিটিতে কীভাবে অনির্বাচিতদের ইন্ডাক্ট করবো সে ফরমুলা দিন। উপস্থিত অন্যান্য নেতার কাছেও তা চাইলাম।কেউ জবাব দিল না। ইকবাল ভাই বলে উঠেন,আশরাফকে একীভূত কমিটিতে উপদেষ্টা করে নিন।বললাম,তবে তো গঠনতন্ত্র সংশোধন করে ঐ পদ সৃষ্টির ঝক্কি রয়েছে।ইকবাল ভাই পাল্টা জবাবে বলেন,আপনি ইচ্ছে করলে পারেন।আমি প্রচন্ড চাপে পড়ে তার দিকে তাকিয়ে থাকলাম,কোন জবাব দিলাম না।দুপুরে ইকবাল ভাইর বিরানি খেয়ে সবাই বেরিয়ে গেলাম।আলোচনায় নেই কোন অগ্রগতি। 
একদিন মোল্লা জালাল আমাকে বলেন,লিডার আপনার বন্ধু আশরাফ কেমন লোক,নিয়ম কানুন, যুক্তির ধারে কাছেই নেই।
তৃতীয় এবং শেষদিন আমি নতুন প্রস্তাব নিয়ে হাজির হলাম।আগামী বছর আমি নির্বাচন করবো না।তখন নির্বাচন করে আপনারা পুরো কমিটি এসে কাউন্সিলের দায়িত্ব নেন। এ প্রস্তাব গ্রহণের জন্য সবাই আশরাফ আলীকে চাপ দিলে সে আর না করতে পারলো না।আমি হাঁফ ছেড়ে বাঁচলাম। 
 ঢাকা সাব–এডিটরস কাউন্সিল এবং সাব– এডিটরস ফোরাম একীভূত হওয়ার আলোচনা সফল হওয়ায় সাংবাদিক মহলে সাড়া পড়ে যায়,অনেকে আশাবাদী হয়ে উঠেন দুই ইউনিয়ন একীভূত হওয়ার বিষয়ে। 
মরহুম আলতাফ মাহমুদ, আবদুল জলিল ভূইয়া ও মোল্লা জালাল আলোচনা বৈঠকের উজ্জ্বল্য বাড়িয়েছেন।
পরদিন প্রেসক্লাবে গেলে ইউনিয়ন সচেতন অনেকেই অভিনন্দন জানান।যা দেখে মনটা ভরে উঠলো। 
আমরা ঐক্য সম্মেলন করার কাজে হাত দিলাম। বিপুল সাড়াও পাচ্ছি সদস্যদের থেকে। কাজ ভাগ করে দিচ্ছে। চলছে কাজ সমানে। ইউনিয়ন নেতৃবৃন্দও উৎসাহ যোগাচ্ছেন।দেখে মনে হয় তারাও ইউনিয়ন ঐক্যবদ্ধ করতে বদ্ধপরিকর। 
প্রেসক্লাব অডিটোরিয়ামে আয়োজিত ঐক্য সম্মেলনে বিভক্ত ইউনিয়নদ্বয়ের সভাপতি ও সাধারণ সম্পাদক মঞ্চের শোভা বাড়িয়ে দিলেন।ফোরাম এবং কাউন্সিলের সদস্যরা উল্লসিত। 
সম্মেলনে বক্তারা ইউনিয়নের ঐক্যের ওপর জোর দেন।তাদের বক্তব্যে ক্ষোভ থাকে,থাকে ঐক্যের ডাক।সাংবাদিক নেতাদের মধ্যেই বিভেদ– সদস্যদের মধ্যে নয়,এমন বক্তব্যও উঠে আসে।
শেষে দুই ইউনিয়নের নেতারা সদস্যদের মতামতের প্রতি শ্রদ্ধা রেখে ঐক্যবদ্ধ ইউনিয়ন পুনর্গঠনের ওয়াদা করেন।ডায়াসেই করেন পরস্পরকে আলিঙ্গন।পরের দিন সকল পত্রিকায় নেতাদের কোলাকুলির ছবি ছাপা হলে সদস্যদের মধ্যে আশার আলো জ্বলে উঠে।পরদিন প্রেসক্লাবে গেলে সিনিয়র সাংবাদিরাও এ আয়োজনের প্রশংসা করে ধন্যবাদ জানান।কিন্তু সদস্যদের সে-ই আশার আলো আর দিনের আলো দেখেনি,নিমজ্জিত হয়ে গেছে নোংরা রাজনৈতিক আবর্জনার পঙ্কিলতায়।
ঐক্য সম্মেলনের পর ইকবাল ভাই আর রুহুল আমিন গাজীকে তাদের ওয়াদার কথা স্মরণ করিয়ে দিলাম পৃথক পৃথকভাবে।তারা নিজেদের দেয়া ব্ল্যাঙ্ক চেকের কথা স্মরণ করিয়ে দেন আমাকে।আমার সাহস আর মনের জোর বেড়ে গেল কয়েক গুণ। একদিন আমার বাসায় রাতের খাবারের দাওয়াত দিলাম।রাত ১০ টায় এলেন দু'জন আলাদা আলাদাভাবে।
খাবার টেবিলেই দু'একটা ভুমিকাধর্মী কথা বলি আমি।পরে আলোচনা চলে গভীর রাত অবদি।দুজনের বাসা থেকে কয়েক দফা ফোন আসে।শেষে উভয়েই আমার বাসায় আছেন বলেন ভাবিদের আশ্বস্ত করেন।
দুই ফোরামের শীর্ষ দুই নেতার চার ঘন্টার  নানা যুক্তি তর্কের বেড়াজালে আটকে যায় ভাঙ্গা ইউনিয়ন জোড়া লাগার সাংবাদিকদের বহুদিনের লালিত স্বপ্ন। 
নানা প্রসঙ্গে,নানাভাবে,যুক্তি-তর্ক আর কথার মারপ্যাচের মধ্যে দীর্ঘ আলোচনায় কেউ উত্তেজিত হননি।কথা হয়েছে দুই বন্ধুর মত।আমি মাঝে থেকে ভালোই উপভোগ করেছি দু'জনের বক্তব্য।
আমার আহবানে সাড়া দেয়ার জন্য ধন্যবাদ দুই ফোরামের শীর্ষ দুই নেতাকে।
কালের স্বাক্ষী হয়ে থাকবে এ নিবন্ধ। 
(স্মৃতি নির্ভর লেখা তো,ভুল হলে ক্ষমাসুন্দর দৃষ্টিতে দেখার অনুরোধ রইল)