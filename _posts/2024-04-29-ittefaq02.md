---
layout: post
title: ইত্তেফাক এ সোনালী দিনগুলো আমার -- ২
subtitle: শিক্ষানবিশ সাব-এডিটর
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
---

ইত্তেফাক এ সোনালী দিনগুলো আমার-২
মাস তিনেক রিপোর্টিং এ কাজ করার পর হঠাৎই আমাকে বদলি করা হলো নিউজ ডেস্কে শিক্ষানবিশ সাব-এডিটর হিসাবে।যদিও রিপোর্টিং এ রাতদিন কাজ করে আমি হাঁফিয়ে উঠেছি।কিন্তু  শিক্ষিত,অর্ধশিক্ষিত প্রায় সকলেই রিপোর্টারদেরই সাংবাদিক বলে জানে ও চিনে।সাব-এডিটররা-সাংবাদিক,এ কথা বুঝাতে অনেক কথা-ই বলতে হয় প্রায় সকল শ্রেণির মানুষকে। 
রাহাত খান স্যারকে চিঠিটা দেখালাম।তিনি বলেন,রিপোর্টিং এ সর্বোচ্চ পদ চীফ রিপোর্টার,ডেস্কে নিউজ এডিটর।দেশবিদেশের সকল নিউজ ছাপার কর্তৃত্বের অধিকারী।শুনতে ভালো লাগলেও মন বুঝলো না।অগত্যা কাজ শুরু করলাম। ডেস্কের যাদের এতোদিন বাঘের মতো ভয় পেতাম, পরের দিন তাদের সাথেই কাজ শুরু করলাম জড়সড়ভাবে।এতোদিন দেখেছি এখানে অনেকেই দীর্ঘ সময় পেপার পড়ে,চা খায়,গল্প করে।মাঝে মাঝে কাজ করে এবং তা অদূরে রিপোর্টিং থেকে দেখতাম।অবশ্য ভিন্ন চিত্র দেখতাম রাতে।কারো কথা বলার সময় নেই,কাজ আর কাজ।কেউ নিউজ তৈরিতে দেরি করলেই  তাগার পর তাগাদা দেয়া হতো।যতো রাত বেশি,তত চাপ বাড়ে।রাত ৮টা-২টা ডিউটি। ৫/১০ মিনিট দেরি হলে খবর হয়ে যায়।কাউকে,কাউকে বসা মাত্রই নিউজ ধরিয়ে দেয়া হয়,মানে শিফট ইন চার্জ আগ থেকেই তার জন্য ঐ নিউজ নির্ধারিত করে রাখেন। নিউজের গুরুত্ব এবং সাব-এডিটর এর দক্ষতার ওপর তা নির্ভর করে। এখানে দু'ধরনের কাজ।বিদেশ থেকে পাওয়া ইংরেজি নিউজ আমাদের মত করে বাংলায় তৈরি করা।মানে নিজ পত্রিকার ভাষা,রাজনৈতিক দর্শন,সরকারের সাথে সংশ্লিষ্ট দেশের সম্পর্ক ইত্যাদি আরো কিছু বিষয় যা আগেই ব্রিফ করা হয়।এখানে নিজ পত্রিকার ভাষা সম্পর্কে একটা উদাহরণ দেয়া যায়ঃবাংলাদেশের জন্মের পর থেকে দীর্ঘ বছর ইত্তেফাক এ রাস্ট্রপতিকে প্রেসিডেন্ট লিখা হতো।বহু আলোচনার পর এর সমাধান হয়।
জড়তা কেটে একসময় আমি মিশে গেলাম সিনিয়রদের সাথে।পরে জানলাম,জনবলের ঘাটতি থাকায় আমাকে ডেস্কে পাঠানো হয়।আমার ভালো লাগা শুরু হলো,কারন আমি জুনিয়র মোস্ট।আমাকে দেশি ছোট ছোট নিউজ দেয়া হতো।কম নিউজ দেয়া হতো।রিপোর্টিং থেকে পাওয়া ২/৩ পাতার নিউজ এডিট করতে দেয়া হতো। হাতের কাজ শেষে নিউজ চাইলে শিফট ইন চার্জ এর একগাল হাসি,না হয় ছাপার  অযোগ্য একটা কোয়ার্টার সাইজ নিউজ পেতাম উপহার হিসেবে। পেপার পড়ে,চা খেয়ে,এখানে ওখানে ফোন করে সময় কাটিয়ে ডিউটি শেষে বাসায় লম্বা ঘুম--এ হলো ইত্তেফাক এর নিউজ ডেস্কে আমার চাকরির প্রথম জীবন।এ সময় শাহাবুদ্দিন ভাই, বখত ভাই, আবেদ ভাই এদের শিফট ইন চার্জ হিসাবে পেয়েছি।নতুন জয়েন করেন মির আফতাব, আবদুর রব,গোলাম মোস্তফা, সম্ভবত আহসান উল্লাহ ভাই,সৈয়দ শাহজাহান ভাই,  সিরাজ উল হক,আবুল কালাম আজাদ,রায়হান উল্লাহ।এক সময় আসেন সবার দাদা প্রশান্ত ঘোষাল,শুভ রহমান। কম-বেশি সবার সাথে মানিয়ে উঠতে পেরেছি খুবই অল্প সময়ে। সবাই জ্ঞানী গুনীজন। নিজকে সবচে অধম মনে হতো জ্ঞানে, গুণে।অতিরিক্ত ছিল চাকরি যাবার ভয়।
শিক্ষানবিশ সাব-এডিটদের বেশির ভাগকে ছয় মাসের মধ্যেই স্হায়ী করা হয়।আমার পরে জয়েন করা কয়েকজনকে স্হায়ী করায় আমি নড়েচড়ে বসি।রাহাত খান স্যারের সাথে কথা বলি।তিনি কোন কথা বললেন না।চা খাইয়ে বিদায় দেন।আমিও নীরবে চলে আসি।এ ব্যাপারে আমি প্রথম কথা বলি শুভ রহমানের সাথে। তিনি  বামপন্থী রাজনীতি করতেন একসময়,আবেদ খানের ঘনিষ্ঠ বন্ধু। আমাকে নিজ হাতে আবেদনপত্র লিখে দেন টেলিপ্রিন্টার থেকে সাদা কাগজ নিয়ে। অনেক আবেদনেও কর্তৃপক্ষের মন গলেনি।তখন আমার মনে পড়ে রাহাত স্যারের কথা,"কোথায়কার জল কোথায় গড়িয়েছে।" আবেদন নিবেদন ছেড়ে কাজে মন দেই।এক বছর পর চাকরি স্হায়ী হয়।রেগুলার স্কেলে বেতন ভাতা ভালোই পাই মাসের ১০ তারিখ। 
আমাদের মাঝে যোগ হয়েছেন লুৎফর রহমান, সুলতান আহমদ। সুলতান এসেছে তৎকালীন চীফ হুইপ শাহ মোয়াজ্জেম হোসেনের সুপারিশে।একথা সে নিজেই বলতো।নিজের ইচ্ছে মতো অফিসে আসতো যেতো।কেউ এজন্য কোন আপত্তি, অনুযোগ করতো না।সেও উপর-নিচ সবার সাথেই তাল মিলিয়ে চলতো।থাকতো ঠাটারি বাজার।অফিসে এসেই সবার জন্য চা'র অর্ডার দিত।সাথে বিস্কুটসহ যা পাওয়া যেত।
একদিন কী একটা প্রসঙ্গে বললো শাহ মোয়াজ্জেম সাহেব বুয়েট পরিচালনা পর্ষদ এর পদাধিকার বলে সদস্য।  তাকে বললাম, আমার ছোট ভাই খুলনা ইজ্ঞিনিয়ারিং এ পড়ে, আমাকে বেতন পেয়েই তাকে টাকা পাঠাতে হয়।তুমি যদি ভাইকে বলে তাকে বুয়েটে আনার কাজটা করে দিতে পার,আমরা খুবই উপকৃত হবো।একদিন পর সে বলে,একটা দরখাস্ত দিতে হবে এবং তাতে একজন এমপি'র সুপারিশ লাগবে।আমি পরের দিনই ব্যারিস্টার সাহেবের সাথে দেখা করে বিষয়টি বলি।তিনি সহজেই রাজি হয়ে গেলেন।তার পিএসকে ডেকে সংসদ সদস্যের প্যাডের একটা পাতা দিয়ে বলেন,মীর সাহেব যা বলেন তা টাইপ করে নিয়ে আসেন। জলদি, আমি বেশিক্ষন থাকবো না।অবশ্য  কী লিখতে হবে এর একটি ধারনা তিনি আমাকে দিয়েছেন। চিঠি হাতে পেয়ে সুলতানকে ফোন দেই।সে পরদিনই আমাকে হুইপের তৎকালীন ইন্টারকন্টিনেন্টাল হোটেলের উল্টো দিকের বাসায় নিয়ে  যায়।হুইপ সাহেবকে সুলতান আগেই বলে রেখেছিলো বলে মনে হলো।তিনি চিঠিটা পড়ে কয়েকবার মাথা নাড়লেন এদিকে সেদিক। শেষে মুখ খুললেন, না হবে না।বুয়েটে এমন নজির নেই। আমরা উঠলাম।হুইপ  সাহেব হাত তুলে আমাকে বিদায় দিলেন,বিদায় দিল সুলতানও।তারা দু'জন ভেতরে গেল,আমি বাস ধরে নাখালপাড়ার বাসায়।
মির আফতাব, তার বন্ধু সিরাজ উল হক সাহেবকে এনে ইত্তেফাক এ চাকরি দিলেন নিউজ এডিটর রেজা ভাইকে বলে। তিনি রেজা ভাইর কিছু  বিশেষ নিবন্ধের অনুবাদ করতেন, যা ইত্তেফাক এর সম্পাদকীয় পাতা ছাপা হতো।নিবন্ধগুলো বিদেশি ম্যাগাজিন থেকে নেয়া।সিরাজ সাহেব নিয়োগ পাওয়ার পর মির আফতাব তাঁকেও এতে সম্পৃক্ত করেন।দু'জন ইংরেজিতে দক্ষ এবং মির আফতাব দ্রুত এ কাজ করতে পারেন। সম্ভবত তার চাকরি স্হায়ী হতেও সময় লাগেনি। 
কিন্তু অস্বাভাবিক দ্রুততার সাথে তার সিনিয়রিটি হয়ে যায়।যা সবার নজরে আসে।পরে জানা যায়,মির আফতাব তার বন্ধুর বেতন বাড়ানোর জন্য  রেজা ভাইকে অনুরোধ করলে তিনি তাকে ৩/৪ টি স্পেশাল ইনক্রিমেন্ট  দেয়ার সুপারিশ করেন তার আবেদন পত্রের ওপর।এটা তৎকালীন প্রশাসনিক কর্মকর্তা জামান সাহেবের হাতে গেলে তা নিয়ে ছুটে আসেন তারই বন্ধু রেজা ভাইর রুমে। 
বলেন,স্পেশাল ইনক্রিমেন্ট দিতে হলে আবেদনকারীর স্পেশাল কিছু কাজের নমুনা সাথে থাকতে হবে।জবাবে  রেজা ভাই বলেন,আসলে আমি চাই তার বেতন কিছু বাড়ুক।জবাবে জামান ভাই বলেন,তবে একটা কাজ করো,তাকে সিনিয়র সাব-এডিটর পদে প্রমোশনের সুপারিশ করে দাও।রেজা ভাই সরল মনে তাই করে দিলেন।কিন্তু তার এ প্রমোশনের ধাক্কা সামাল দিতে আরো কয়েকজনকে প্রমোশন দিতে হবে তা তিনি 
হিসাবে আনেননি। 
কয়েক দিনের মধ্যেই এ খবর জানাজানি হয়ে গেলেও কারো মধ্যে কোন রিএ্যাকশন নেই। কিন্তু চিঠি আসার পর প্রথমেই নড়েচড়ে বসে রায়হান উল্লাহ।এ সিহটি ভাইটির সাথে আবার ব্যারিস্টার সাহেবের খুব ভালো সম্পর্ক।সে আমাকেও দরখাস্ত করতে উৎসাহিত করলো।সম্ভবত ফিরোজও দরখাস্ত করেছে।বাতেন ভাই ফিরোজকে বুঝিয়ে  বোধহয় দরখাস্ত ফেরৎ দিয়েছে।
আমি দুই সপ্তাহের ছুটিতে গেলাম বিয়ে করতে।যেদিন কাজে যোগদান করলাম সেদিন আমার সামনেই বাতেন ভাই রায়হান উল্লাহর হাতে ধরিয়ে দিলেন প্রমোশনের চিঠি। আমাকে বলেন,মালিক এক সাথে দুটো চিঠি সই করতে চায়নি। 
কিছুদিন চিন্তাভাবনা করে একদিন সকালের ডিউটিতে ব্যারিস্টার সাহেবের সাথে  দেখা করলাম।চা'র অর্ডার দিয়ে কিছু বলবো কিনা জানতে চান।আমার সিনিয়রিটির একটা আবেদনপত্র তার কাছে দেয়া আছে বলার সাথে সাথেই প্রশ্ন করেন,কয় বছর চাকরি করেছেন। জবাব দিলে তিনি পাল্টা প্রশ্ন করেন, এতেই কি আপনি সিনিয়রিটি পাওয়ার যোগ্যতা অর্জন করেছেন মনে করেন। আমি  না বলি।তাহলে আবেদন করলেন,আবার তদবির করতে আসলেন কেন?
আমি বলি,এর আগে সিরাজ সাহেব এবং অতি সম্প্রতি রায়হান উল্লাহর প্রমোশন হওয়ায় আমি মনে করি সিনিয়রিটির যোগ্যতা আমি অনেক আগেই অর্জন করছি, কিন্তু আবেদন এবং তদবির না করায় পিছিয়ে পড়েছি।
কথাগুলো শুনে ব্যারিস্টার সাহেব সহজ হলেন এবং হেসে বলেন,আপনাকে চিঠি দেব।আমি ডেস্কে ফিরে এলাম।
এটা ছিলো মাসের শেষ সপ্তাহের কাহিনি। পরের মাসের 
৭ তারিখেও চিঠি না পেয়ে ৮ তারিখ দেখা করি ব্যারিস্টার সাহেবের সাথে।রুমে গেলে আর বসতে দিলেন না। বলেন,১০ তারিখ আপনি সিনিয়র স্কেলে বেতন পেলেই তো হলো--বলে হেসে দিলেন।আমি বেরিয়ে এসে ১০ তারিখের অপেক্ষায় রইলাম। ঠিকই ১০ তারিখ চিঠি এসেছে, বেতনও পেয়েছি সিনিয়র স্কেলে।
(স্মৃতিচারণ তো, অনিচ্ছাকৃত ভুলের ক্ষমা আগেই চেয়ে নিচ্ছি)