---
layout: post
title: ইত্তেফাক এ সোনালী দিনগুলো আমার -- ৯
subtitle: এক ঝাঁক তারকা সাংবাদিক....০২
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
---
দৈনিক ইত্তেফাক এ তারকা সাংবাদিকের তালিকা অনেক দীর্ঘ। আমার দীর্ঘ চার দশকের বেশি  কর্মজীবনে কমবেশি সবার সান্নিধ্যে এসেছি।ভালোবাসাও পেয়েছি সবার।কথা-কাটাকাটি বা মনোমালিন্য হয়েছে এমন উদাহরণ নেই বললেই চলে।
প্রেসক্লাবের সম্মানিত সদস্য মরহুম ব্যারিস্টার মইনুল হোসেন সুপ্রিম কোর্ট বার এসোসিয়েশনের সভাপতি ছিলেন।
এছাড়া দীর্ঘদিন ছিলেন পত্রিকা মালিকদের সংগঠন বিএসপি'র (বাংলাদেশ সংবাদপত্র পরিষদ) সভাপতি। 
বাংলাদেশের ইতিহাসে রেকর্ড স্হাপন করেছেন আনোয়ার হোসেন মঞ্জু।তাঁর মরহুম বাবা তফাজ্জল হোসেন মানিক মিয়ার সাথে বাপ-বেটার  ছবি রয়েছে প্রেসক্লাবের দোতলায়  গেস্টরুমের অনার বোর্ডে। দু'জনই প্রেসক্লাবের সভাপতি ছিলেন।
বার্তা সম্পাদক মরহুম  আবদুল বাতেন  বিএনপি'র দলীয় পত্রিকা "দৈনিক দেশ"  সম্পাদক এর দায়িত্ব গ্রহণের জন্য ইত্তেফাক ত্যাগ করেন।তখন এ পত্রিকার মালিকানা যায় বিএনপির এমপি মিরপুরের সিনেমা হল মালিক ও পরিবহন ব্যবসায়ী মরহুম আবদুল খালেকের হাতে।তাঁর সম্পর্কে একটা কথা চালু ছিল,"আমি সরকারি দলের এমপি না,যখন যে দল ক্ষমতায় আসে সে দলের এমপি।"এ ব্যবসায়ী এলাকায় "ভূমিখেকো" বলেও পরিচিত।আমার ছোটভাইর এক ক্লাসমেট বন্ধু ইঞ্জিনিয়ারিং পাসের পর সৌদি আরব চাকরি করে।সেখান থেকে এসে মিরপুরে পাঁচ কাঠা জমি কিনে।শেষ বার এসে বাড়ি করতে গিয়ে ঐ জমির হদিস পায়নি আর ৷ 
এমপি সাহেব আবার বাতেন ভাইর ঘনিষ্ঠ বন্ধু।তাঁর আমন্ত্রণে সাড়া না দিয়ে নাকি পারেননি তিনি। কিন্তু পত্রিকার প্রিন্টার্স লাইনে 'সম্পাদক আবদুল বাতেন' ছাপা শুরুর আগেই ঘরের ছেলেকে ঘরে ফিরে আসার আমন্ত্রণ জানান ইত্তেফাক সম্পাদক আনোয়ার হোসেন মঞ্জু।ঐ সময় সম্ভবত কোন বিরোধ দেখা দেয়ায় বাতেন ভাই তাঁর বন্ধুর শক্ত হাত ছেড়ে দিয়ে ফের যোগ দেন ইত্তেফাক এ।সম্পাদকদের তালিকায় তাঁর নাম বাদ যাওয়ায় দুই লাইন লিখলাম।পরে আরো থাকবে  ইত্তেফাক এর মতো দ্বৈত সম্পাদকীয় নীতিতে পরিচালিত এক সময় দেশের শীর্ষ প্রচার সংখ্যার পত্রিকার এ বার্তা সম্পাদক সম্পর্কে।
তিনি জাতীয় প্রেসক্লাবে ট্রেজারারসহ বিভিন্ন পদ অলংকৃত করেছেন। 
সুদীর্ঘকাল ইত্তেফাক এর বিভিন্ন পদে দায়িত্ব পালন করেন  সল্পভাষী দক্ষ অনুবাদক শাহাবুদ্দিন  আহমদ ভাই।প্রয়োজনে সত্য কথা প্রকাশ করায় অকুতোভয় এ সহকর্মী কোন কোন সময় জুনিয়র সহকর্মীকে বিপদ থেকে রক্ষা করেছেন মালিকের রোষানল থেকে।একসাথে কাজ করার সুবাদে তাঁর থেকে অনেক শিখেছি দীর্ঘ কর্মজীবনে।
আমার সোমন্দি আমেরিকা থেকে  ডানহিল সিগারেট এনেছেন। আমাকে এক প্যাকেট অফার করলে বলি,আমি সিগারেট ধরিনি এখনও।পাল্টা জবাব,কলিগদের দিবেন। অফিসে গিয়েই শাহাব ভাইকে একটা দেই।ঘন্টা পরে দেই আরেকটা। অল্প কিছুক্ষন পরে আরেকটা দিতে গিয়েই ধাক্কা খাই।বলেন,দ্বিতীয়টা দেয়া পর্যন্ত ভদ্রতা।তৃতীয়টা বেয়াদপির পর্যায়ে পড়ে।এ পর্যন্ত আর ঐ পর্যায়ে যাইনি। 
তাঁর ছোট ভাই  বিসিএস কর্মকর্তা।'৭৭ সালে আমার বিয়ের সময় চট্টগ্রামে ম্যাজিস্ট্রেট।একবার চট্রগ্রাম যাওয়ার জন্য ছুটি নিলে শাহাব ভাই বলেন,শ্বশুরের বাসার ঠিকানা দেন, আমিও ভাইর কাছে যাব কিছুদিন পর।ছুটি কাটিয়ে অফিসে এসে শুনি আমার শ্বশুরালয় নাকি একটা  বাজার। কত লোক ঐ বাসায় বোঝা মুসকিল।বস্তুত মেহমান ছাড়া ঐ বাসায় কোনদিন খাওয়া যায়না।ওরাই তো ১১জন।মাত্র একজন বিদেশে তখন।এত্তো আত্মীয়....
শাহাবুদ্দিন ভাই সাবেক মন্ত্রী  বীরউত্তম রফিকুল ইসলামের সাড়াজাগানো মুক্তিযুদ্ধের উপর লেখা বই "টেলস অব মিলিয়নস" এর অনুবাদক। বিদেশি এক কবির গ্রন্হ অনুবাদে হাত দিয়েছেন জানান ৮৪ বছর বয়সী শাহাব ভাই। 
সম্পাদকীয় বিভাগের প্রধান খোন্দকার আবদুর হামিদ,প্রেসিডেন্ট জিয়াউর রহমানের মন্ত্রী সভায় পাট মন্ত্রী ছিলেন।
আখতার উল আলম ছিলেন  বিএনপি সরকারের সময় বাহরাইন এ বাংলাদেশের রাস্ট্রদূত।
তাঁর হাত দিয়ে আমার বাবার ধর্মবিষয়ক অনেক লেখা ছাপা হয়।আর এজন্য আমার সাথে দেখা হলেই বাবার কথাই প্রথম জিজ্ঞেস করতেন। 
হাসান শাহরিয়ার প্রেস ক্লাবের সভাপতি ছাড়াও আন্তর্জাতিক সাংবাদিক সংগঠনের নেতৃত্ব 
দিয়েছেন। 
ইত্তেফাক এর নির্ভিক এবং দাপুটে রিপোর্টার শফিকুর রহমান।কয়েক দফা ছিলেন ডিইউজে'র ইত্তেফাক ইউনিট প্রধান। হয়েছেন প্রেসক্লাবের সাধারণ সম্পাদক ও সভাপতি।
 লিখতেন দারুণ , কথাও বলতেন ছাচাছোলা।
সর্বশেষ পর পর দু'বার জাতীয় নির্বাচনে বিজয়ী হয়ে হন আইন প্রনেতা।সেখানেও কথার ধার ধরে রেখেছিলেন।দলীয় এমপির সমালোচনা করেছেন। 
তিনি ছিলেন আরবি শিক্ষার সর্বোচ্চ এম এম 
ডিগ্রি ধারী।এটা তাঁর অতিরিক্ত ডিগ্রি। 
ফরিদা ইয়াসমিন, কয়েকটি পত্রিকা মাড়িয়ে ইত্তেফাক এ এসে স্হিতু হন।বিভিন্ন সেকশন ঘুরে  নিউজ সেকশনে এসে যুগ্ম বার্তা সম্পাদক  পর্যন্ত উঠেন--যদিও তা ছিল প্রতিকী পদ।পরপর দুবার সাধারণ সম্পাদক ও দুইবার সভাপতি হয়ে অফিসে কাজ করা সম্ভব ছিল না।তাই.... 
তবে প্রেসক্লাবে নির্বাহী কমিটির সদস্য থেকে সভাপতি  পদে নির্বাচিত হয়ে  ক্লাব ইতিহাসে রেকর্ড সৃষ্টি করেন ফরিদা ইয়াসমিন। 
মহিলা সাধারণ সম্পাদক এবং সভাপতি হিসাবেও রেকর্ড তাঁরই।  
সর্বশেষ জাতীয় নির্বাচনে মহিলা কোটায় এমপি হন।
শেষের দিকে ক্লাব নির্বাচনের সচ্ছতা নিয়ে প্রশ্ন উঠেছে।বিশেষ করে প্রথমবার সভাপতি নির্বাচনে তার সাথে ভিন্ন প্যানেলের প্রার্থী সেক্রেটারী নির্বাচিত  হওয়ায়।এ ছাড়া বারবার যগ্ম সম্পাদক নির্বাচিত হওয়া  মাইনুলকে সাধারণ সম্পাদক পদে মনোনয়ন  না দেওয়ায়ও বিরূপ প্রতিক্রিয়া হয়।
শফিকুল কবির,নোনত খান ছদ্মনামে ইত্তেফাকে একসময় কলাম লিখে পরিচিতি পান।তিনি চীফ রিপোর্টার এর দায়িত্বেও ছিলেন।তাঁর বহু পৃষ্ঠার  রিপোর্ট এডিট করতেও রেজা ভাইর বেগ পেতে হতো।
তাঁর তিনটি উপন্যাস পেয়েছি আমি।প্রথম দুটো পড়তে গিয়ে মাঝ পথ থেকে ফিরে এসেছি।তৃতীয়টি "টিকাটুলি থেকে পিকাডেলি" ভালো লেগেছে। 
তাঁর সময়ের আবুল খায়ের (এখন ছুটিতে)বর্তমানে চীফ রিপোর্টার ও নগর সম্পাদক।প্রথমে বিনা বেতনে ঢাকা মেডিক্যালের নিউজ পাঠাতো।সে নিয়োগের কথা বললে চীফ রিপোর্টার কবির ভাই তাঁর" ভাষায় " কথা বলে খায়েরকে ঠেকিয়ে রাখতো।পরে চাপাচাপি করায় তাকে পাঁচশ' টাকা ফিক্সড বেতনে ঢাকা মেডিক্যালের রিপোর্টার হিসাবে  নিয়োগের ব্যবস্হা করেন কবির ভাই। বহু চেষ্টা করলেও খায়েরকে নিয়মিত স্টাফ করতে কবির ভাই  সন্মতি দেননি।কবির ভাই ইত্তেফাক ছাড়লে খায়ের রিপোর্টিংএ জয়েন করে।
 অপরাধ জগৎ এবং মেডিক্যাল সেক্টরের রিপোর্টে ব্যাপক খ্যাতি অর্জন করে এবং বহু পুরস্কার পায়।খায়েরের সিরিজ রিপোর্ট "আমরা কি খাচ্ছি?"সে সময় দেশব্যাপী সাড়া ফেলে। অপরাধ জগতের বহু চাঞ্চল্যকর রিপোর্ট করে খায়ের পাঠকের মন জয় করে।মন জয় করে ইত্তেফাক মালিকদেরও।
কালে খায়ের রিপোর্টারদের সর্বোচ্চ পদ চীফ রিপোর্টার/স্পেশাল করসপনডেন্ট হয়েছে।হয়েছে ঢাকা সাংবাদিক ইউনিয়নের  ইত্তেফাক ইউনিট প্রধানও।এছাড়া অপরাধ বিষয়ক সাংবাদিকদের সংগঠন ক্র্যাব-এর সভাপতি হয়েছে একাধিক বার।এক কথায়,পুলিশ এবং ডাক্তার--এ দুই পেশার লোকদের প্রয়োজন হয়না,এমন লোক কি পাওয়া যায়?এদের কাছে কাজ পড়লে অবশ্যই আমরা খায়েরকেই খুঁজি, তা যত রাতেই হউক বা দিনের যে কোন সময়।সেজন্য তার ফোনও কোন সময় বন্ধ থাকে না।ধরতেও সময় নেয় না।
টিএন্ডটি ফোন এবং সেল ফোনের মাঝামাঝি "পেজার" এর কথা কারো মনে আছে?।পেজার যখন বাজারে আসে, তার কোমরেই সবার আগে সোভা পায় এ যন্ত্রটি।
ইত্তেফাক এর বর্তমান অন্যতম মালিক মঞ্জু সাহেব একদিন খায়ের সম্পর্কে সাপ্তাহিক মিটিং এ বলেন,তোমরা সবাই যখন ঘুমাও খায়ের রাত ৩/৪ টায় আমারে ফোন করে,উওর  বঙ্গগামী ইত্তেফাকবাহী ট্রাক পুলিশ যমুনা ব্রীজের উপর আটক করেছে।আমি এসপিকে ফোন করে ছাড়িয়েছি।অন্যদিন মিটিং এ এসে বলেন, সর্দি লাগছে।খায়ের মেডিসিন বিশেষজ্ঞ পিজির অধ্যাপক আবদুল্লাহকে (যিনি সাবেক প্রধানমন্ত্রী শেখ হাসিনার ব্যক্তিগত চিকিৎসক) ফোন করে ঔষধের নাম নিয়ে পিয়ন ডেকে ঐ ঔষধ আনিয়ে নেয়।
ঢাকার যে সব ডাক্তারের সাক্ষাৎ পেতে মাসকে মাস লাগে,খায়ের বলে দিলে ঐদিনই ডাক্তার দেখানো যেতো। কোন হাসপাতালে রোগী ভর্তির জন্য খায়েরের সাহায্য চাইলে,স্বজনদের যেতে দেরী হলেও খায়েরের কখনও দেরি হতো না হাসপাতালে গিয়ে রোগি ভর্তির কাজ শুরু করতে।
ডিজি হেলথ অফিসে পোস্টিং ট্রান্সফারে  খায়েরের তদ্বির অব্যর্থ।
এমনি দাপুটে রিপোর্টার খায়েরের সাথে ওয়ান ইলেভেনের সময় আমার টক্কর লেগে যায় শ্রেফ কম্পিউটার ইনচার্জ কাওসারের ভুলে।তার থেকে আমি খায়েরের একটি পুরানো রিপোর্ট সংগ্রহ করি সাব-এডিটর নিয়োগের পরীক্ষা নেয়ার জন্য। কাওসারকে বলেও রাখি বিষয়টি গোপন রাখার জন্য ।তার লেখায় তথ্য থাকে, কিন্তু এলোমেলো। রিপোর্টারের কাজ তথ্য দেয়া,সাব-এডিটরের কাজ সেখান থেকে পাঠকের উপযোগী রিপোর্ট তৈরি করা।এ থিওরি মাথায় রেখেই আমরা কাজ করি।অফিসে এলেই  কম্পিউটার ইনচার্জ অযাচিতভাবে কথাটি খায়েরকে বলে দেয়।সে রিপোর্টিং এ গিয়ে কিছুক্ষন ছেঁচামেচি করে ক্ষান্ত হয়।আমি ছাড়া আর কেউ তার ছেঁচামেচির কারন বুঝতে পারেনি।
খায়ের এ বিষয়ে কোনদিনও আমার সাথে কথা বলেনি।যে কাজ করতে বলছি করে দিয়েছে। 
প্রেসক্লাব ভিত্তিক রিপোর্টারদের আলাদা করে 'রিপোর্টার্স ইউনিটি' নামের সংগঠনটি করার নেতৃত্ব দেন কবির ভাই।তাঁর এ পদক্ষেপ সাংবাদিকদের অন্যান্য বিভাগের সদস্যদের আলাদা আলাদা সংগঠন করতে উৎসাহ জোগায়। এখন তো সবারই আলাদা আলাদা অফিস হয়েছে। সকল প্রতিষ্ঠানের বিজ্ঞাপন সংগ্রহের যায়গাও সৃষ্টি করা হয়েছে।এ বিজ্ঞাপন সংগ্রহ নিয়ে আপত্তি বিভিন্ন মহলে।বিজ্ঞাপনদাতারা সময়মত এর কয়েক গুণ আদায় করে ছাড়ে।
কবির ভাই শুরুর দিকে ফেরদৌস আহমদ কোরেশী ভাইয়ের দৈনিক দেশবাংলায়ও লিখেছেন।  
কবির ভাইয়ের ব্যাপক পরিচিত ছিল সরকারি মহলেও। আমি সরকারি যে অফিসেই গেছি,
অধিকাংশ কর্মকর্তা পরিচয় পেয়েই কবির ভাইর খবর নিয়েছেন প্রথমেই।
খায়েরের আগে ইত্তেফাক এর দাপুটে ক্রাইম রিপোর্টার ছিল জাকারিয়া মিলন।আমার সাথে দারুণ খাতির।এক বিকালের শিফটে আমার সামনে বসে বলে চা'র অর্ডার দাও।দোস্ত তোমাকে কিন্তু আমার কাজটা করে দিতেই হবে।আমি তো অবাক এ বলে কি?কি কাজ, যা তোমার অসাধ্য?আমার প্রশ্ন শুনে সে প্রশ্ন করে, নরসিংদির এসপি মোখলেসুর রহমান তোমার  আত্মীয়? হ্যাঁ বলতেই আমার হাত ধরে বলে দোস্ত,তুমি আমার ইজ্জত রক্ষা করো, ঘরে আর টিকতে পারছি না।আমি হতভম্ব হয়ে বলি যেখানে আইজিপি হাসান মাহমুদ  এর সাথে তোমার দহরমমহরম, সেখানে এসপি কী।জবাবে মিলন বলে,আমাকে সামনে রেখেই আইজিপি তাকে তিনদিন ফোন করেছে,কিন্তু কাজ হয়নি।বিস্মিত হয়ে জানতে চাই,তাহলে আমি বললে হবে এটা কেমনে বুঝলা?সে টেলিফোনের হ্যান্ডসেট আমার হাতে দিয়ে বলে তুমি কথা বল।বিষয়টা কি বলো তো!
মিলনের ভাষ্য: তার শ্যালক এএসআই  নরসিংদীর এক প্রত্যন্ত উপজেলায় পোস্টিং। আমাদের নরসিংদী রিপোর্টার নিবারনকে দিয়ে তাকে ঢাকা আনার চেষ্টা করে পারিনি।পরে আইজিপিকে বললেও কাজ হয়নি।নিবারনকে এসপি বলেছে সে তোমার  আত্মীয়। আমি একটু দম নেই। আর ভাবছি, আইজিপির কথা মোখলেস শুনেনি?আমার কথা....এর মধ্যে মিলনের তাগাদা।
অপারেটর  মোখলেসকে লাইনে রেখে আমাকে ফোন দিল।সালাম আর শুভেচ্ছা বিনিময় শেষে তাকে বলি মিলনের শালার কথা।সে বিনীতভাবে বলে, মোসতাফিজ ভাই,আপনার ফোন আসবে আমি ভাবিনি। আমি ভেবেছি, তিনবার আইজিপি বলার পর যে কেস হয়নি,তা হবার নয়--এটাই মিলন সাহেব বুঝবেন। 
আমার বক্তব্য হলো, ফোন দিয়ে  মিলন সাহেবকে নিয়ে নরসিংদী আসেন।দুপুরে আমার বাসায় খাবেন।তার শালার গল্প শুনাবো আপনাকে।আমার বাসায় তো আপনার বন্ধুর বোন, যাকে আমি পছন্দ করি আপনার বাসায় বসে,সেও শুনবে।সব শুনে আপনি তাকে ছেড়ে দিতে বললে ঐ দিনই রিলিজ অর্ডার করে দেব।আমি আচ্ছা বলে ফোন ছেড়ে দিলাম।মিলন সব শুনে উঠে গেল।আর কোনদিন এ বিষয় কথা বলেনি।
একসময়ের ছাত্র নেতা আবুল কালাম আজাদ ঢাকা সাংবাদিক ইউনিয়নের( ডিইউজে)সাধারন সম্পাদক ও সভাপতি, বিরোধী দলের নেতা শেখ হাসিনার প্রেস সেক্রেটারি, প্রধানমন্ত্রীর (শেখ হাসিনা)প্রেস সেক্রেটারি, ওয়াশিংটন দূতাবাসে প্রেস মিনিস্টার এবং  বাসস'র(সরকারি বার্ত সংস্থা)  প্রধান সম্পাদক ও ব্যাবস্হাপনা পরিচালক ছিলেন।
আবেদ খান ডিইউজে'র সভাপতিসহ অন্যান্য পদে থেকে সাংবাদিকদের নেতৃত্ব দিয়েছেন।
আখতার ইউসূফ চীফ রিপোর্টার ছাড়াও জাতীয় প্রেসক্লাবের সিনিয়র সহসভাপতি হিসাবে ভারপ্রাপ্ত  সভাপতিসহ বিভিন্ন পদে দায়িত্ব পালন করেন।
স্বাধীনতার পর আকরাম হোসেন খান, তার বড় 
ভাই ইত্তেফাক এর বগুড়া সংবাদদাতা আমানুল্লাহ খান এমপি হলে তাঁর স্থলাভিষিক্ত হন।পরে তাকে ঢাকা আনা হয়।এখানে রিপোর্টিং,ডেস্ক ঘুরে একসময় চীফ রিপোর্টারের দায়িত্ব পান।একই সময় ইউনিয়নের বিভিন্ন পদ ডিঙ্গিয়ে ঢাকা সাংবাদিক ইউনিয়নের( ডিইউজে)সভাপতি পদ অলঙ্কৃত করেন।কিছু সময়ের জন্য একটি দৈনিক পত্রিকার সম্পাদক এর দায়িত্ব পালন করেন।ঐ পত্রিকা কর্তৃপক্ষ তাকে যাতায়াতের জন্য একটি গাড়িও দেয়।
আমির খসরু,মাঠ চষে বেড়ানো সাংবাদিক সংবাদ, ইত্তেফাক মাড়িয়ে এখন স্হিতু হয়েছে ভয়েষ অব আমেরিকায়।
২৫.১০.২৪ ইং দেশের বর্তমান রাজনৈতিক পরিস্থিতি বিশ্লেষণ করে খসরু ফেজবুকে মতামত দিয়েছে।তার কোন সাংবাদিক বন্ধু এতে মন্তব্য করেছেন কীনা জানি না।তবে অনেক পাঠক তার বক্তব্য সমর্থন করেন।কেউ তাকে পরামর্শও দিয়েছেন।
আমি তার বক্তব্যের কোন কোন অংশে দ্বিমত পোষণ করলেও দেশের এ জটিল পরিস্থিতিতে তার বিশ্লেষণ সংশ্লিষ্ট ব্যক্তিরা অংশ বিশেষ গ্রহণ করলো জনগণের যৎসামান্য কল্যাণ হলেই বা মন্দ   কী। 
মীর মোসতাফিজ আহমদ,ঢাকা সাব-এডিটরস কাউন্সিলের প্রতিষ্ঠাতা সভাপতি।সাব এডিটরদের সংগঠন এর আগে কমপক্ষে পাঁচবার গঠিত হলেও স্হায়ীত্ব পায়নি। এর প্রধান কারন সংবাদপত্রের অন্যতম প্রধান স্তম্ভ নিউজ ডেস্কের  কর্মবীর ও অতন্দ্র প্রহরী সাংবাদিকগন নিজ চাকরির ব্যাপারে যতটা সিরিয়াস, অন্য কাজে তত সিরিয়াস নয়।বর্তমানে সংগঠনটি দুই যুগ অতিক্রম করেছে। এজন্য ধন্যবাদ সহকর্মীদের, যারা অতীতের রেকর্ড ভংগে বলিষ্ঠ ভূমিকা রেখেছেন। 
 এ সংগঠনের সভাপতি ছিলেন কায়কোবাদ মিলনও।সে ডিইউজের কোষাধ্যক্ষও ছিল।মিলন এখন তার অনুবাদ গ্রন্থ  "মোসাদ"--ইসরায়েলের দুর্ধর্ষ গোয়েন্দা সংস্থার নামেই খ্যাত।এছাড়াও বাজারে রয়েছে তার কয়েকটি অনুবাদ গ্রন্থ ও রাজনৈতিক প্রকাশনা ।
রফিকুজ্জামান,কায়কোবাদ মিলন,মাসুদুল হক,ইকবাল হাসান ও রেজাউল হাসান ইত্তেফাক এর অঙ্গ প্রতিষ্ঠান পূর্বানীর স্টাফ।পূর্বানী বন্ধ হয়ে গেলে  মূল প্রতিষ্ঠানে একীভূত করা হয় তাদের।
মাসুদুল হক খ্যাতনামা অনুবাদক।তার কয়েকটি অনুবাদ গ্রন্থ পাঠক আকৃষ্ট করেছে। 
রেজাউল এবং ইকবাল প্রফেশনে থাকেনি,দু'জনই কানাডা প্রবাসী হয়ে যায়। কয়েকবার দেশে এলে ইত্তেফাক ভবনে দেখা দিয়ে যায়।দুজনের মধ্যে ইকবাল ইতিমধ্যে মারা গেছে। আল্লাহ তাকে বেহেশত নসিব করুন। 
রফিকুজ্জামান বহুকাল আগে অন্য একজনের সাথে একটি চলচ্চিত্র পরিচালনা করে পরিচালকের তকমা লাভ করে। সে সুবাদে হয় পরিচালক সমিতির সদস্য। সাংবাদিক--পরিচালক হিসাবে ভালো দাপটের সাথে দুই যুগের বেশী পার করছে বন্ধু রফিকুজ্জামান।চলচ্চিত্র সাংবাদিকদের মাথার মনি সে। চলচ্চিত্র বিষয়ক সভা-সেমিনারে বক্তৃতা দিয়ে চলছে এখনও।
ইত্তেফাক এ ছিলেন কয়েকজন মুক্তিযোদ্ধাও।
তারা হলেন:নজরুল ইসলাম,আবেদ খান, এহিয়া বখত,সিরাজ উল হক, মীর মোসতাফিজ আহমদ,শফিকুর রহমান,আকরাম হোসেন খান, শাহজাহান সরদার ও শাহজাহান রেজা।
খোন্দকার মোহাম্মদ খালেদ--ইত্তেফাক এর এক নীরব কর্মি।কথা বলতেন কম,কাজ করতেন দ্রুত।হাতে কাজ রেখে কখনো গল্প করতেন না--হাতে কাজ রেখে পেপার পড়া ও গল্প করা সাব-এডিটরদের একটা মুদ্রা দোষ।
একসময় ইত্তেফাক এর বিজ্ঞাপন বিভাগে অনুবাদের চাকরি করেছেন।প্রতিভা কখনো চাপা থাকেনা।খোন্দকার খালেদের ক্ষেত্রে তা হয়েছে।
ওয়ান ইলেভেনের সময় নতুন নিউজ এডিটর এসে সিনিয়রদের সাথে মিটিং করে বলেন, একজনকে চীফ সাব এডিটর করা হবে,তার পরামর্শে দু'জনকে করা হবে শিফট ইনচার্জ।পরে আমাকে চীফ সাব এডিটর করার পর দুজনের নাম চান শিফট ইনচার্জ করার জন্য। এ কথা জানাজানি হয়ে গেলে আমি বেকায়দায় পড়ে যাই।যোগ্যতা ও সিনিয়রিটিতে খোন্দকার খালেদ এগিয়ে থাকলেও অন্য ডিপার্টমেন্ট থেকে আসার যুক্তি দেখিয়ে আব্বাসউদ্দীন আফসারী তার নাম আগে রাখার দাবি করে।সে জানে ছোটখাট একটা বিষয় নিয়ে খোন্দকার খালেদের সাথে আমার শীতল সম্পর্ক যাচ্ছিলো তখন,কিন্তু সে এ-ও জানে আমি কম্প্রোমাইজ  করবো না।আমি বাস্তবতার নিরিখে তাকে বোঝানোর চেষ্টা করলাম, তোমার অস্থিরতা এ পদে কাজ করতে সমস্যা হবে।এ পর্যায়ে আমি  দুইজনের নাম নিউজ এডিটরকে বলায় তিনি আফসারীর ব্যাপারে এ বলে আপত্তি করেন,উনি তো চঞ্চল মানুষ।আমি কোন জবাব দেইনি।তিনি অন্য একজনের নাম দিতে বললে,আমি তাই করি।
এখানে আফসারী সম্পর্কে কিছু বলা প্রয়োজন মনে করছি।এক সময় সে ছিল আমাদের বিশ্ববিদ্যালয় রিপোর্টার। অর্থনীতি বিভাগের অত্যন্ত মেধাবী ছাত্র।এসএসসি ও এইচএসসিতে বৃত্তি পাওয়া।একদিন নিউজ সেকশন থেকে যাওয়ার সময় তার পিছনে প্যান্টের মধ্যে পিস্তল গুঁজে রাখা দেখি।কিন্তু ছাত্র রাজনীতি গরীব ঘরের এ মেধাবি ছেলের জীবন ও পরিবার ছারখার করে ছেড়েছে।আমাকে কখনো বড়ভাই, কখনো বাপ বলতো।বলতো আমি ঘরের বৌ'র কথাও শুনিনা,আপনার কথা শুনি। আর এজন্য বৌ খোঁটাও দিতো।বলতো, আমার কথা তো শুনবা না, মোসতাফিজ ভাই বললে ঠিকই শুনতা।
মহসিন হলে ৭ মার্ডার কেসে কয়েক বছর জেল খেটে জিয়াউর রহমানের সময় মুক্তি পায়।এক সময়ের স্পীকার গমির উদ্দিন প্রধানের ছেলে শফিউল আলম প্রধানের দল জাগপা করাই হয়েছে তার জন্য কাল।
জেল খেটে বের হয়ে বার্তা সম্পাদক রেজাভাইকে ধরে আবার চাকরি নেয় ইত্তেফাক এ।
এরইমধ্যে তার সংসার ভেংগে গেছে।দ্বিতীয় বার সংসার পেতে ভালোই ছিলো,কিন্তু এখনকার পপুলার হসপিটাল যখন বাটার মোড়ে প্রথম চালু হয়,ওখানে  পাইলসের অপারেশন পরবর্তী জটিলতায় শেষে  পিজি হাসপাতালের কেবিনে ইন্তেকাল করে। আল্লাহ তাকে বেহেশত নসিব করুন।আমিন।
খোন্দকার খালেদ সে-ই যে একসময় নিউজ  সেকশনে এসেছেন,শীর্ষ পদে উঠে ঠেকেছেন।
ওয়ানইলেভেনের সময় ৬০ বছর অতিক্রম করায় অনেককে বিদায় করে দেয় কর্তৃপক্ষ।অন্যান্য কারনেও চাকরি গেছে কারো কারো।তখন খোন্দকার খালেদকে নিউজ এডিটর করা হয়।কিন্তু দুই মালিকের একজন তখন দেশত্যাগ করায় এবং ব্যারিস্টার মইনুল হোসেন সরকারে যোগ দেয়ায় পত্রিকা পরিচালনায় শূন্যতা দেখা দেয়।চূড়ান্ত অস্হিরতার এক পর্যায়ে ইত্তেফাকের সাংবাদিকরা একযোগে পদত্যাগ করে। তখনকার অদক্ষ কর্তৃপক্ষ দিনকালের আমিরুল ইসলাম কাগজীর নেতৃত্বে একদল সাংবাদিক এনে পত্রিকা বের করে। সকালে ইত্তেফাক এর চেহারা দেখে ব্যারিস্টার মইনুল হোসেন ক্ষুব্ধ হন এবং পদত্যাগীদের নেতার সাথে আলোচন করে তাদের কাজে ফিরিয়ে আনেন।
ওয়ানইলেভেনের পর ইত্তেফাক এর মালিকানা আনোয়ার হোসেন মঞ্জুর হাতে এলেও খালেদ সাহেবই নিউজ এডিটরের দায়িত্ব পান, একবার নয় দুইবার।প্রথমবার গ্র্যাচুয়িটির টাকা দিয়ে তাকে বিদায় করেও পরে চুক্তিভিত্তিক নিয়োগ দেন।
স্মৃতিতে না আসা কেউ বাদ গেল ক্ষমা করবেন।
(স্মৃতি নির্ভর লেখা। তথ্য বিভ্রাট মার্জনীয়।)