---
layout: post
title: ইত্তেফাক এ সোনালী দিনগুলো আমার -- ৪
subtitle: ব্যারিস্টার মইনুল হোসেন - যেমন দেখেছি তাঁকে
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
---
ব্যারিস্টার মইনুল হোসেন সাহেব কালের বিবর্তনে দেশব্যাপী বিতর্কিত হয়ে উঠেন তার কিছু সিদ্ধান্তের কারনে।সিদ্ধান্তগুলো সঠিক ছিল কী,ছিল না,তা ইতিহাসই নির্ধারণ করবে।তবে দেশবাসী তখনও দ্বিধাবিভক্ত ছিলেন, এখনও বিভক্তিতেই আছেন।
ইত্তেফাক এ সোনালী দিনগুলো আমার-১ ফেস বুকে দেয়ার পর স্কুল জীবনের এক বন্ধু কটাক্ষ করেছে।বিরূপ মন্তব্য করেছেন,
বীরমুক্তিযোদ্ধা ও ১৯৬৬--৬৯ ইং সময়ের ইত্তেফাক এর ফেনী মহকুমা সংবাদদাতা মোস্তফা হোসেন। অপরদিকে ব্যারিস্টার সাহেবের ছবি সম্বলিত লেখার জন্য ইত্তেফাক এর প্রাক্তন চীফ রিপোর্টার সৈয়দ আকতার ইউসুফ মন্তব্য করেছেন,"এভাবে আমার কৃতজ্ঞতা প্রকাশে তিনি খুশি হয়েছেন।" এছাড়া ৭০ এর দশকে খুলনার ইত্তেফাক  সংবাদদাতা আবদুল্লাহ ওয়াজেদও অনুরূপ মনোভাব প্রকাশ করেছেন। 
প্রথমত-বঙ্গবন্ধু "বাকশাল" করার প্রতিবাদে ব্যারিস্টার সাহেব সংসদ থেকে পদত্যাগ করায়।
দ্বিতীয়তঃওয়ান ইলেভেনের সরকারে যোগদানের কারনে। 
দৈনিক ইত্তেফাক সম্পাদক এবং এদেশের স্বাধীনতা সংগ্রামের অন্যতম রূপকার মরহুম মানিক মিয়ার সন্তান হিসেবে প্রথম সিদ্ধান্তের জন্য সর্বমহলে যেমনি নন্দিত হয়েছেন,তেমনি নিন্দিত হয়েছেন দ্বিতীয় সিদ্ধান্তের কারনে।তিনি অবশ্য দুটো সিদ্ধান্তই তার সঠিক ছিল মনে করতেন।একরোখা,মেজাজী ছিলেন তিনি।যা নিজে ভালো মনে করতেন,তাই সিদ্ধান্ত নিতেন।কারো সিদ্ধান্ত কানে তুলতেন বলে মনে হয়নি আমার সুদীর্ঘ চাকরি জীবনে।
ইত্তেফাকে মাঝে মধ্যে দেখা দিতো জটিল অচলাবস্থা।সিনিয়ররা সাধারণত দুই ভাই এর মধ্যে মধ্যস্হতা করে নিরসন করতেন অচলাবস্থার।এ সময় মধ্যস্হতাকারীদেরও অনেক কটুকথা শুনতে হতো দুই মালিকের।কোন কোন সময় মালিকরা হার্ডলাইনে চলে যেতেন।ইউনিয়ন বিষয়ক হলে নেতারাও ঐ লাইনে যেতো।দু'পক্ষের হার্ডলাইনে যাওয়াকে কেন্দ্র করে একবার ইত্তেফাক ১৯ দিন বন্ধ ছিল। দীর্ঘ আলোচনা শেষে এবং দাবি মেনে নিয়ে,পত্রিকা পুনঃপ্রকাশের পর দেখা গেল বিজ্ঞাপন আর সার্কুলেশন দুটোই অস্বাভাবিক কমে গেছে। এতে একটা লাভ হলো, মালিক   উপলব্ধি করলো,আন্দোলন দীর্ঘস্হায়ী হতে দেয়া যাবেনা।আরেকটি কলঙ্কিত অধ্যায় প্রকাশ পেল,ইত্তেফাক এর কিছু কর্মচারী টাকার বিনিময়ে তথ্য পাচার করেছে।পত্রিকা প্রকাশ হবেনা এ খবর কিনে কিছু পত্রিকা বাড়তি কপি ছাপতো এবং সংগ্রহ করতো জরুরি বিজ্ঞাপনও।
ব্যারিস্টার সাহেব ছিলেন,নির্ভীক স্বাধীনচেতা, তিনি কাউকে ছেড়ে কথা বলতেননা, যা ভাল মনে করতেন তাই বলতেন,তাই করতেন। কোন কারনে কোন সময় বেঁকে বসলে সোজা হতে সময় লাগতো,কোন কোন  সময় যেমন ছিলেন,তেমনি থাকতেন।এ ধরনের একজন স্বাধীনচেতা মানুষ অন্য সব কাজ করতে পারেন,কিন্তু ব্যবসা নয়।বিশেষ করে সংবাদপত্রের ব্যবসা।এখানে কোন কোন সময় মুহুর্তের মধ্যে সিদ্ধান্ত নিতে বা বদল করতে হয়। এ স্বাধীনচেতা মানুষটি বহু মহলে কিন্তু ভালোই সমাদ্রিত ছিলেন।জীবনে অনেক অনুষ্ঠানেই তিনি প্রধান অতিথি,বিশেষ অতিথির আসন অলঙ্কিত করেছেন।দেদারসে ডোনেশন দিয়েছেন।আমার ধারনা ওয়ান ইলেভেন  ব্যারিস্টার সাহেব ও তার পরিবারকে লন্ডভন্ড করে দিয়েছে, যেমনটি লন্ডভন্ড করে দিয়ে গেছে দেশের প্রতিটি মানুষের ঘর।ওয়ান ইলেভেনের পরে তিনি কয়েকটি মন্ত্রনালয়ের দায়িত্ব নিয়ে উপদেষ্টা হওয়ার পরের দিন বাসা থেকে বের হয়ে সায়েন্স ল্যাব পুলিশ বক্স এর কাছে এসে বাধার সম্মুখীন হলাম বিডিআর এর। তারা আমাকে রাস্তায় নামতে দেবে না। পরিচয় বলার পরেও তারা যখন সিদ্ধান্তে অনড় থাকে।ওখানে দাঁড়িয়েই আমি ফোন করি ব্যারিস্টার সাহেবের মিসেসকে। অফিসে যেতে বাধা দিচ্ছে বিডিআর বলায়,তিনি আমাকে বাসায় থাকার পরামর্শ দেন। বলেন,বিকেলে আইন শৃঙ্খলা কমিটির মিটিংয়ে এ ব্যাপারে সিদ্ধান্ত হবে।টিভি দেখে যেন অফিসে বের হই।তাই হলো।ওয়ানইলেভেন  পরবর্তী একসময় সাপ্তাহিক রোববার এর এক কলাম লেখক আহমদ জহুরকে ব্যারিস্টার মইনুল হোসেন সাহেব বলেছিলেন,গনতন্ত্র পুনরুদ্ধারের আহবানে তিনি সাড়া দিয়েছেন,জহুর আমাকে বলেছেন, মাফ চেয়ে তিনি জানতে চান--স্যার,সেনা শাসনকে সহায়তা করে গনতন্ত্র উদ্ধার করা যায়? আমার ধারণা,পারিবারিক চাপই তাঁকে বিতর্কীত করেছে। আমার ধারনা ভুলও হতে পারে। তবে দায়িত্বে বেশিদিন থাকতে না পারা এবং ইত্তেফাক এ তার পরিবারের লেজুড়বৃত্তি করে টাকা কামাই করা একদল চাটুকার এর ওয়ানইলেভন সময়ের ভূৃমিকার কারনে ব্যারিস্টার সাহেব অতিষ্ঠ হয়েই সম্ভবত  ইত্তেফাক এর মালিকানা থেকে নিজকে,পরিবারকে গুটিয়ে নেন।ইত্তেফাকে তার অর্ধেক মালিকানা থাকলে সেনাশাসন পরবর্তী বিপদে তাঁকে পড়তে হতো না বলেও আমি মনেপ্রাণে বিশ্বাস করি। তাছাড়া মালিকানায় ভারসাম্যের ফলে পত্রিকা বর্তমান অবস্থায় আসতো না।এ যে ভারসাম্যের কথা বললাম তার একটা উদাহরণ দেয়া যাকঃ
একরাতে অফিসের কাজ শেষ আমরা গালগল্পে অলস সময় কাটাচ্ছি,এমন সময় খবর এলো পত্রিকা বের হবে না।ব্যারিস্টার সাহেবের লেখা আটকে দিয়েছেন এডিটর সাব।আপত্তি একটা শব্দ নিয়ে। শব্দটা কি জানি না আমরা।পুরো অফিসে যারা আছেন উপর-নিচ করছেন। নিউজে সিনিয়র বলতে শীলব্রত বড়ুয়া, প্রশান্ত ঘোষাল আর আমি। বড়ুয়া আবার ইউনিট চীফ।ব্যারিস্টার সাহেবের সাথে তার কীএকটা বিষয়ে বিরোধ যাচ্ছে,কথা হয় না।বার্তা সম্পাদক বাতেন ভাই ছুটিতে,যুগ্ম বার্তা সম্পাদক শাহাবুদ্দিন ভাই ছেলের কাছ আমেরিকায়,জি এম খোন্দকার শাহদাত সাহেব যিনি মালিকদের মামা বিদেশে।এরইমধ্যে এক পিয়ন খবর দিল ব্যারিস্টার সাহেব অফিসে এসেছেন।সম্ভবত এটা শুনে বড়ুয়া অফিস ছেড়ে চলে যায়।এমন উত্তেজনার মধ্যে ব্যারিস্টার সাহেবের পিয়ন এসে আমাকে নিয়ে গেল তার রুমে। তখন রাত সাড়ে ১২ কি ১টা।সালাম দিয়ে এত্তো রাতে ফর্মাল ড্রেসে অফিসে তাকে দেখে পুরো বিষয়ে আমার অজ্ঞতা জানান দিলাম।তিনি ক্ষুব্ধ কন্ঠে চিৎকার করে অনেক কথা বলেন। আমি কী বলবো কিছুই  বুঝতে পারছি না।এমন পরিস্থিতি মোকাবিলা কোনদিন আমাকে করতে হয়নি,কারন এটা আমার পর্ষায়ে কখনও আসেনি। আমাকে নানা উপদেশ ও কিছু কঠিন নির্দেশ দিয়ে দ্রুত চলে গেলেন। যা তিনি নিয়মিতই করেন।কোথায়ও বেশিক্ষন স্হীর থাকেন না,ফোন দিলে নিজের কথা বলেই রেখে দেন।
নিউজ ডেস্কে এসে জানতে পারলাম এডিটর আনোয়ার হোসেন মঞ্জু সাহেব অফিসে এসেছেন।এরইমধ্যে ফোনে আমার ডাক এলো তাঁর রুমে। রুমে ঢুকতেই জানতে চান,দোতলা থেকে  কি কি নির্দেশ নিয়ে এসেছি।আমি অবাক দৃষ্টিতে তাকিয়ে ভাবছি,এসেই তিনি জেনে গেছেন আমার অবস্থান!আমার উত্তরের অপেক্ষায় না থেকে তাঁর সই করা একটা চিঠি এগিয়ে দেন।বলেন,ঐ "শব্দ"বাদ না দিলে পত্রিকা বের হবে না। আমি যাবার আগেই তার রুমে বসা ছিলো প্রেস ম্যানেজার ও প্রেস ইউনিয়নের নেতা।তাদের দু'জনকেও একই চিঠি ধরিয়ে দিয়ে উঠে দাঁড়ান।এতক্ষণে আমি লক্ষ্য করলাম এডিটর সাহেব স্লিপিং ড্রেসে অফিসে এসেছেন।দুই ভাইয়ের দুই ড্রেস এ গভীর রাতে অফিসে।
আমি তিনতলা থেকে নিউজ ডেস্কে আসতে না আসতেই এডিটর সাহেবের ফোন --মোস্তাফিজ কোন খবর আছে? আমি বিনীতভাবে জানাই,খবর হলে সাথে সাথেই জানাবো আপনাকে। ভালো প্যাচে পড়ে গেলাম।কার সাথে কী পরামর্শ করবো কিছুই বুঝে উঠতে পারছিনা। এমন পরিস্থিতিতে বড়ভাবীর (মিসেস ব্যারিস্টার)কথা মনে পড়লো। তার সাথে ব্যক্তিগত এবং পারিবারিকভাবে আমার ভালো সম্পর্ক।গিন্নিকে নিয়ে কয়েকবার বারিধারার বাসায় গিয়েছি।এ যাতায়াত এখন ক্যাশ করার চেষ্টা আর কী।অফিসের অন্য রুম থেকে তাকে ফোন করি।প্রথমে কিছুতেই এ বিষয়ে কথা বলতে তাঁকে রাজি করানো যাচ্ছিলো না।পরে,পত্রিকা যদি বন্ধ হয়ে যায়, তবে ১৯ দিন  বন্ধের পরিনতির কথা তাঁকে স্মরণ করিয়ে দিলাম।তিনি একটু দম নিলেন মনে হলো।বুঝলাম ঔষধে ধরেছে।নিমিষেই তিনি চমৎকার একটা ফর্মুলা দিলেন আমাকে।সাথে সাথে এও হুঁশিয়ার করে দিলেন,যেন একথা দুই ভাইকে না বলি।আমিও কথা দিলাম এবং কথা রাখলামও।নিউজ রুমে ঢুকতে না ঢুকতেই প্রশান্তদা প্রায় চিৎকার দিয়ে বলেন,এডিটর সাহেব ফোনে এপর্যন্ত তিনবার খুঁজেছেন আপনাকে।মঞ্জু সাহেবকে ফোন দেই।ফোন ধরেই জানতে চান কোন ফর্মুলা বের করতে পেরেছ?হ্যাঁ বলতেই তিনি মনে হলো চমকে উঠে জানতে চান ফর্মুলাটা কী?বলি,আজ এ লেখা ছাড়াই পত্রিকা বের হবে। কাল ঐ লেখা এডিটরিয়াল বোর্ডে পেশ এবং পাস হলে সে অনুযায়ী পরবর্তী ব্যবস্হা।এ পর্যায়ে এডিটর সাহেব জানতে চান,কার সাথে  আমার কথা হয়েছে। আমি বিনীতভাবে বলি,সোর্স কি না জানলেই নয়?আপনি রাজি হয়ে যান,ইত্তেফাক কাল বের হউক, আমরা সবাই এটা চাই। এডিটর সাহেব রাজি হয়ে গেলেন।তিনি  কোনদিন আমার কাছে এ গোপন ব্যক্তিটি কে,জানতে চাননি।"স্যালিউট" ইত্তেফাক সম্পাদক আনোয়ার হোসেন মঞ্জুকে।ঐ দিন যদি নাম জানতে চাপ দিতেন, তবে আমার জবাব কি হতো এখনও তা আমি জানি না।ইত্তেফাক প্রকাশিত হয়েছে।পরদিন সকালে যথারীতি ধানমন্ডি লেকপাড়ে হাঁটতে গেছি। বাসায় এলে গিন্নি এক তাজ্যব খবর দিলো, ব্যারিস্টার সাহেব ফোন করেছেন,ফোন ধরলেই বলেন,আমি মইনুল। গিন্নি বলেন,মইনুল ভাই কেমন আছেন? সে মনে করেছিলো একসময়ে ফার্মগেটের আলরাজী হাসপাতালের এমডি এবং হালে গ্রীন রোডের গ্রীন লাইফ মেডিক্যাল কলেজ ও হাসপাতালের এমডি আমার বন্ধু ডাঃমইনুল।এমন পরিস্থিতিতে ব্যারিস্টার সাহেব সাধারণত ফোন কেটে দেন,কিন্তু আজ কাটেনি, জানতে চান এটা আমার ফোন কি-না। গিন্নি হ্যাঁ বললে,তিনি বলেন আমি ব্যারিস্টার মইনুল।এমন পরিস্থিতিতে গিন্নি অপ্রস্তুত হয়ে যায়। তিনি জানতে চান, আমার সাথে সেল ফোন আছে কিনা।গিন্নি নম্বর দেয়ার মুহুর্ত পরেই আমার ফোন বেজে উঠল। আমি হ্যালো বলতেই, ব্যারিস্টার সাহেবের কন্ঠ, ওয়েল ডান মীর সাহেব, ওয়েল ডান,বলেই স্বভাবসিদ্ধ ভাবে লাইন কেটে দেন।