---
layout: post
title: ইত্তেফাক এ সোনালী দিনগুলো আমার -- ১১
subtitle: প্রসঙ্গঃসম্পাদক আনোয়ার হোসেন মঞ্জু-০১
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
fblink: https://www.facebook.com/mir.mostafiz.ahmed/posts/pfbid0ur8t4G13bP1Nx7k6oJWxWTbeEcm5hMPWkJTca2PAR21WgfxwDVGG7MeBqAw4tiH5l
---
<p>
ইত্তেফাক সম্পাদক আনোয়ার হোসেন মঞ্জু--ধারেও কাটেন,ভারেও কাটেন।তার সাথে আমার ব্যক্তিগত সম্পর্ক নেই বললেই চলে।
তবে একবার ইত্তেফাক প্রায় বন্ধ হওয়ার উপক্রম হলে দু'পক্ষের মধ্যে আলোচনা করে তা ঠেকাতে পেরে তার ভালোই আস্থা অর্জন করলেও বছর পূর্তির আগেই তা ফিকে হয়ে যায়। </p><p>
তবে এ আলো-আঁধারি পরিচয়ের মধ্যেও যখন যে কাজেই তাঁর কাছাকাছি গেছি,খালি হাতে ফিরিনি। </p><p>
ইত্তেফাক এর প্রথম ও শেষ পৃষ্ঠার পরই গুরুত্বপূর্ণ হলো তৃতীয় পৃষ্ঠা। কিন্তু ১ম ও শেষ পৃষ্ঠা ছাড়া প্রতিটি পৃষ্ঠা এতো অযত্ন ও অবহেলায় প্রকাশিত হতো, তা নিয়ে কারো কোন মাথাব্যাথা ছিলো না। 
কারণ একটাই,ইত্তেফাকে উপচে পড়া বিজ্ঞাপন।লাইনে দাঁড়িয়ে এবং ক্ষেত্র বিশেষে ঘুষ দিয়ে বিজ্ঞাপন দেয়ার রেকর্ড রয়েছে ইত্তেফাকে।অনেককে অভিযোগ করতে শুনেছি, ভেতরের পৃষ্ঠা থাকে বিজ্ঞাপনে ঠাসা,পড়ার কিছুই থাকে না। </p><p>
বিষয়টি একদিন আমার মিতাজি মির আফতাব এর সাথে শেয়ার করি।তিনি আমাদের ইউনিয়ন প্রতিনিধি- ইউনিট চীফ শীলব্রত বড়ুয়ার সাথে কথা বলার পরামর্শ দেন।আমরা তিনজন একসাথে কথা বলি।পরে সিদ্ধান্ত হয়,সম্পাদক সাহেবের সাথে দেখা করে প্রস্তাবটি আমিই তাঁকে বলবো।সাক্ষাতে তাঁকে প্রস্তাব দেই--তিন শিফটের পরিবর্তে দুই শিফট করা।একজন সিনিয়র সাব-এডিটর থাকবেন ৩য় পৃষ্ঠার দায়িত্বে।তাঁর ডিউটি শুরু হবে ৪ টা থেকে।কম গুরুত্বপূর্ণ রাজনৈতিক দলের খবর এবং যেসব নিউজ প্রথম ও শেষ পৃষ্ঠায় দেয়া যাবে না,সেগুলো এবং প্রয়োজনে রাজধানীর আশপাশের নিউজ দিয়েই ৩য় পৃষ্ঠা মেকআপ করা হবে।এডিটর সাহেব সংশ্লিষ্ট সেকশনের সাথে কথা বলার জন্য কয়েকদিন সময় নেন।আর কিছু বলার আছে কিনা জানতে চাইলে, আমি নিউজ সেকশনে  দীর্ঘদিন নতুন নিয়োগ হচ্ছে বলি।নতুন নিয়োগে তাঁর আপত্তি নেই বলেই পরামর্শ দেন, জার্নালিজম ডিপার্টমেন্ট থেকে ভালো ছাত্র আনলে নিয়োগ দেবেন।এসময় মির আফতাব ডিপার্টমেন্টের ছাত্র হিসাবে আমাকেই এ দায়িত্ব নেয়ার অনুরোধ করেন।মিটিং এখানেই শেষ, কিন্তু নতুন নিয়োগ আর হয়নি। তবে,ওয়ান ইলেভেনের সময় রাশিদ উন নবী বাবু নতুন নিউজ এডিটর হিসাবে যোগদান করার পর আমাকে দায়িত্ব দেন, বিভিন্ন পত্রিকা থেকে কয়েকজন সাব এডিটর এনে পরীক্ষা নিয়ে নিয়োগের সুপারিশ করতে। তাই করি এবং তাদের কয়েকজন এখনও আছে।
আরেকবার কর্তৃপক্ষ সিনিয়র সাব এডিটর শাহীন রেজা নূরকে স্রেফ পারিবারিক ঘনিষ্ঠতার কারনে  নিউজ এডিটর করার আয়োজন শুরু করে।সে শহীদ সাংবাদিক সিরাজ উদ্দীন হোসেনের মেঝো ছেলে।তিনি ইত্তেফাক এর নির্বাহী সম্পাদক ছিলেন। </p><p>    
প্রথমে শাহীনকে শিফট ইনচার্জের সামনে বসে কপি এডিট করার সুযোগ দেয়া হয়।আমি বিষয়টির প্রতিবাদ করি ইউনিট চীফ বড়ুয়ার মাধ্যমে। সে কর্তৃপক্ষের সাথে কথা বলে আমাকে জানায় যে, এটা মালিকদের সিদ্ধান্ত। এখানে তার কিছুই করার নেই।আমি তাকে এটাও বলি,
আমাদের প্রতিনিধি এবং ইউনিট চীফ হিসাবে 
মালিকদের বোঝানো আপনার দায়িত্ব।আপনি দায়িত্ব পালনে অবহেলা করলে ভবিষ্যতে প্রমোশনে সিনিয়রিটি মানা নাহলে কিছুই করার থাকবে না।বড়ুয়া দা আরো পরে জানায়,সে কিছুই  করতে পারবে না।এ পর্যায়ে আমি তাকে মামলা করার হুমকি দেই,যা সম্পাদক আনোয়ার হোসেন মঞ্জুকে জানাতে বলি।বড়ুয়া তাই করে এবং সম্পাদক সাহেব আমার সাথে কথা বলবেন বলে জানায়।
কিছুদিন পর এক দুপুরে সম্পাদকের চেম্বারে আমার ডাক পড়ে।রুমে তখন সাহিত্য সম্পাদক এবং এক সময়ের ডাকসাইটে ছাত্র নেতা কবি আল মুজাহিদী,আমাদের নেতা শীলব্রত বড়ুয়া। </p><p>
একথা সেকথার পর তিনি বলেন,দেখ মোসতাফিজ আমি তখন যোগাযোগ মন্ত্রী, রোডস এন্ড হাইওয়ের চীফ ইঞ্জিনিয়ার অবসরে গেছে,এডিশনাল চীফ তিনজন।কাকে চীফ করবো  সিদ্ধান্ত নিতে পারছি না,কারন যোগ্য তিনজনই। তবু্ও আমার ডিসক্রিশনারী পাওয়ার এপ্লাই করে একজনকে প্রমোশন দিতে পারি।কিন্তু বাধ সাধলো  আমার তিন বন্ধু-তিনজনের পক্ষে।তার মধ্যে একজন হলো সালাউদ্দীন কাদের চৌধুরী। </p><p>
এক সকালে অফিস গিয়ে তিনটি ফাইলই তলব করে একটা হাতে নিয়েই সই করি।কার ফাইল সই করেছি তাও দেখিনি। 
তাঁর কথা বলার ঢং অনন্য। নানান গল্প বলবেন অপ্রাসঙ্গিক, পরে আবার ফিরবেন মূল প্রসঙ্গে। 
আমাকে উদ্দেশ্য করে বলেন,আর্মি চীফ কীভাবে করা হয় জান,আমি হ্যাঁ বলি।জবাবে বলেন,আমি সে পদ্ধতিতে কাজ করবো। তুমি তো মামলার হুমকি দিয়েছ,এটা প্রাইভেট অর্গানাইজেশন।এখানে তা করে তুমি ফল পাবে না। </p><p>
এ যুক্তির জবাবে বলি,তাকে তাহলে ধীরে ধীরে প্রমোশন দিয়ে ওপরে তুলুন।সে তো এখনো সিনিয়র সাব-এডিটর। 
এ পর্যায়ে আল মুজাহিদী ভাই উঠে যান।পরে শুনি, উনি নিউজ সেকশনে গিয়ে গরম করে দেন পরিবেশ। বলেন,মঞ্জু সাহেবের সাথে তার যে
 বাহাস হচ্ছে আজই মোসতাফিজের ভাগ্য নির্ধারিত হয়ে যাবে। 
প্রসঙ্গ বদলে সম্পাদক সাহেব বলেন,দেখ চীনের কমিউনিস্ট নেতৃত্বে কম বয়সীদের উপরে তোলা হচ্ছে। আমিও তাই করতে চাই। আমি হাসতে হাসতে বলি,আপনি তো কমিউনিস্ট না।
তারপরও কথা আছে, ষাটের দশকে চীনা নেতৃত্ব অপেক্ষাকৃত কম বয়সীদের নেতৃত্বে আনার সিদ্ধান্ত  নেয়।পরে দেখা যায় সর্বকনিষ্ঠ নেতার বয়সও ষাটের কৌটায়।
তবে কাছাকাছি সময় ভারতের কংগ্রেস সরকার তরুণদের নেতৃত্বে আনার যে সিদ্ধান্ত নেয়,তাতে শশী থারুর ও প্রিয়রঞ্জন দাসমুন্সীরা নেতৃত্বে উঠে আসে। </p><p>
মাননীয় সম্পাদক প্রসঙ্গ বদলিয়ে আমাকে জিজ্ঞেস করেন,কোন সাবজেক্ট পড়েছ তুমি। 
আমি ইতঃস্তত করে বলি,সাংবাদিকতা।এ সময় তিনি বলেন,দেখ মোসতাফিজ আমরা দু'জন সমবয়সী অথবা এক বছরের বড়-ছোট হবো।
এ লিখা তৈরির জন্য গুগল এ গেলে মঞ্জু সাহেবের দুটো বয়স পাওয়া যায়।দুটোই আমার কাছাকাছি। বহু আগেই ইত্তেফাক এ "আজকের রাশি" লেখক সহপাঠী বন্ধু আনিসুল হক আমাকে বলেছিলো, সম্পাদক আর আমি কুম্ভ রাশির জাতক। </p><p>
ঘন্টা খানেক নানা প্রসঙ্গ এবং প্রাসঙ্গিক বিষয়ে কথার পর তিনি আমার সাথে আরেকদিন বসবেন বলে আমাকে ছুটি দিয়ে দেন।
নিউজ সেকশনে গিয়ে পৌঁছাতেই সবাই আমাকে ঘিরে ধরে। আমি আমার মতো করে বলি। </p><p>
কিন্তু  সম্পাদক আমাকে আর কোনদিনই এ বিষয়ে কথা বলতে ডাকেননি। শাহীনও নিউজ এডিটর পদে দায়িত্ব পায়নি। </p><p>
একদিন প্রেসক্লাবে গিয়ে দেখি আমাদের সহকারী সম্পাদক হাবিবুর রহমান মিলন এক সাংবাদিককে বলছেন,সম্পাদক সাহেবকে এক অফিসে তার মেয়েকে চাকরি ব্যবস্হার জন্য অনুরোধ  তিনি রক্ষা করেননি।অথচ আমার অভিজ্ঞতা সম্পূর্ণ বিপরীত।আমি অনুরূপ অনুরোধ করলে তিনি ফোন করেন কিন্তু পাননি।আরেকদিন যেতে বলেন।সেদিনও তাই হয়।বলেন,বড়লোক মানুষ তো, তারা আমাদের মতো এতো সকালে ঘুম থেকে উঠে নাকি?আরেকদিন গেলে বলেন,পরে আসতে। এভাবে দুবার আমাকে ফিরিয়ে দেন।তার পিএ'কে কথাটি বললে,তিনি জানান,সাহেবের বড় মেয়ে অসুস্থ। তাঁকে সিঙ্গাপুর নিতে হবে কিন্তু ডাক্তারের এপয়েন্টমেন্ট পাচ্ছেন না।পরে এমপ্লয়ারের নিকট একটি অনুরোধপত্র লিখে দেন আমাকে। </p><p>
কিন্তু আমাদের দুই মালিক--কখন ঘুমান,কখনই বা জেগে থাকেন,বহুদিন হিসাব করেও এ অংক আমি মিলাতে পারিনি। </p><p>
ইত্তেফাক এর মালিকানা পেয়ে সম্পাদক আনোয়ার হোসেন মঞ্জু দুইজন মফস্বল সম্পাদক বদল করে আমাকে নিয়োগ দেন।ইত্তেফাক এর মফস্বল পৃষ্ঠায় পুরানো নিউজ ছাপা হয় বহু বছর থেকে।দিনের নিউজ দিনে ছাপা যায়কিনা--বিশেষ  করে রাতের শিফট এ মফস্বল পৃষ্ঠার কাজ করা যায় কিনা, তা নিয়ে কম্পিউটার ইনচার্জ ও রিডিং ইন চার্জের সাথে কথা বললাম।দীর্ঘ আলোচনার পর তারা আমার প্রস্তাবে রাজি হন।আমি এ প্রস্তাব নিয়ে সম্পাদক সাহেবের সাথে কথা বলতে গেলে তিনি বলেন,তুমি কী অফিসের মধ্যে  ঝামেলা সৃষ্টি করতে চাও? কীভাবে--জানতে চাইলে বলেন, কম্পিউটার থেকে প্রেস সব সেকশন এতে জড়িত। রাতের কাজের সাথে অতিরিক্ত মফস্বলের পৃষ্ঠার  সামাল তারা দিবে কীভাবে?বললাম,আমি প্রথমে এক পৃষ্ঠা দিয়ে শুরু করতে চাই।কম্পিউটার ও রিডিং সেকশনে সাথে আমার কথা হয়েছে।তারা আমার প্রস্তাবে রাজি হয়েছে।তিনি অবাক বিস্ময়ে আমার দিকে তাকিয়ে জানতে চান--তাই?আমার হ্যাঁ জবাবে তাঁর পাল্টা প্রশ্ন,কার কার সাথে তোমার  কথা হয়েছে? দুই ইনচার্জ এবং তারা দু'জনেই আমাকে আশ্বস্ত করেছেন--অন্য সেকশনগুলো এবং প্রেস ম্যানেজ করার দায়িত্ব তাদের। </p><p>
সম্পাদক সাহেব সর্বশেষ জানতে চান,বিকেলের  শিফটের মহিলাদের বাসায় পৌছানোর বিষয় জটিলতা দেখা দেবে না তো?এ বিষয়েও তাঁকে আশ্বস্ত করলাম দুই ইনচার্জের রেফারেন্স দিয়ে। </p><p>
মঞ্জু সাহেব কিছুক্ষন আমার দিকে তাকিয়ে থেকে জানতে চান, এ অসম্ভব কাজ, কীভাবে সম্ভব করলে মোসতাফিজ?হ্যাঁ,আপনি ঠিক ধরেছেন,
দুই ইনচার্জের সাথে আমি আলাদাভাবে কয়েক দফা কথা বলি,তারাও আপনার মতোই "অফিসে একটি ঝামেলা সৃষ্টি করতে যাচ্ছি"বলে আমাকে হুঁশিয়ার করে।কিন্তু আমি অন্যভাবে তাদেরকে বুঝাইঃ
"ইত্তেফাক এ মালিকানা বদল হয়েছে, নতুন মালিক পাঠকদের নতুন কিছু না দিলে পাঠক হারানোর আশংকা থাকবে মালিকের,আর আমাদের থাকবে চাকরি হারানো এবং সুযোগ সুবিধা হ্রাসের ভয়।এ কথাগুলো তারা চ্যালেঞ্জ হিসেবে নিয়েছে।</p><p>
কাজ শুরু হয়েছে।পজিটিভ রেজাল্ট পেতে সময় লেগেছে। ইত্তেফাক এর অস্থায়ী কার্যালয় কাজলা থেকে কারওয়ান বাজার স্থানান্তরিত হলে প্রায় এক বছরের মাথায় সম্পাদক সাহেবের চেম্বারে আমার ডাক পড়ে।তিনি মফস্বল পৃষ্ঠাগুলো চলতি নিউজ  দিয়ে ছাপার আমার পুরনো প্রস্তাব স্মরণ করিয়ে দেন।জবাবে বলি,আপনার পরামর্শ পেলে কাজে হাত দিতে পারি। তিনি কাজ শুরু করতে বলেন। আমিও কাজে লেগে গেলাম,লেগে গেলাম অনেক দিনের পুরনো স্বপ্ন পূরণের অবিশ্বাস্য জটিল কাজে। সফলতা আর ব্যর্থতার দোলাচলে কেটে যায় দীর্ঘদিন।</p><p>
মফস্বল বিভাগের ডিউটি আওয়ার বিকাল ৪টা--রাত ১০টা করা হলো।কাজ চলছে পূর্ণোদ্দমে।সংবাদদাতারাও আশার আলো দেখতে শুরু করলেন। বহুবছরের প্রথা ভাঙতে গিয়ে আমরা বাধা নয়, বরং মালিক ও জেলা,উপজেলা পর্যায়ের সংবাদদাতা থেকে সহযোগিতাও পেলাম। কিন্তু পত্রিকার সার্কুলেশন বাড়ছে না।এক পর্যায়ে দেশের ১০ টি পত্রিকার সার্কুলেশন নিয়ে জরীপ চালালাম। এতে সর্বাধিক সার্কুলেশনের পত্রিকা হিসাবে বেরিয়ে আসে প্রথম আলো" নয় "বাংলাদেশ প্রতিদিন"এর নাম।আমরা জানতাম প্রথম আলো'র সার্কুলেশন সর্বাধিক।বিষয়টি সম্পাদক সাহেবকেও হতবাক করে। </p><p>
অন্যতম নির্বাহী পরিচালক এবং সম্পাদক আনোয়ার হোসেন মঞ্জুর ভাগনে শাওন সাহেব আমাকে নিয়ে জেলা শহরে সফর পরিকল্পনা  করেন।আমার সম্মতি পেয়ে তিনি মঞ্জু সাহেবের অনুমতি নেন।
কুমিল্লায় প্রথম সংবাদদাতা সম্মেলন করি।সবাই উৎসাহিত হলেন।পরে করলাম ময়মনসিংহে।এ মিটিং এর পর আর কোন মিটিং হয়নি। কী কারণে বন্ধ হয়েছে তা আমার মনে নেই। </p><p>
শাওন সাহেব সম্পর্কে এখানে কিছু বলা দরকার। তাঁর বাবা অধ্যাপক মোহাম্মাদ ইউনূস জগন্নাথ কলেজে ডিগ্রি ক্লাসে আমার কেমিস্ট্রির শিক্ষক।  তিনি মানিক মিয়া সাহেবের বড় মেয়ে বেবী আপার স্বামী।ইত্তেফাক এর মহিলা পাতার সম্পাদক তিনি। আমি ইত্তেফাক এ কয়েক বছর চাকরি করার পর এক সকালে স্যার একটি খাম হাতে আমার সামনে হাজির।সালাম বিনিময়ের পর তাঁর ছাত্র পরিচয়ে  চেয়ার এগিয়ে দিলাম।চা'র অর্ডার দিয়ে আসার কারণ জানতে চাইলে তিনি হাতের খামটা এগিয়ে দিলেন।খুলে দেখি তাঁরই প্রিয় সহধর্মিণীর মৃত্যু বার্ষিকীর খবর! আমি ছাপার আশ্বাস দিলে তিনি চলে যান। </p><p>
ওয়ান ইলেভেনের সময় আমার চীফ সাব-এডিটর প্রমোশন হলে শাওন সাহেবকে অনুরোধ করলাম,মঞ্জু সাহেবের যুক্তরাষ্ট্রের কনট্যাক্ট নম্বর দেয়ার জন্য। তিনি বিষয়টি বুঝতে পেরে বলেন,ছোট মামার সাথে কথা বলেই আপনাকে চিঠি দেয়া হয়েছে। আমি বহুবার লক্ষ্য করেছি,তাঁর বাবার ছাত্র জানার পর থেকে শাওন সাহেব আমার প্রতি ছিলেন সীমাহীন শ্রদ্ধাশীল। </p><p>
সম্পাদক সাহেবের কাছে তাঁর উপস্থিতিতে কেউ আমার সম্পর্কে কানভারী করলে ফোনে বলতেন, সম্ভব হলে আজকের মধ্যে মামার সাথে দেখা করবেন। এতেই আমি মেসেজ পেয়ে যেতাম। দেখা করতে গেলে নানান গল্প শেষে ঐ প্রসঙ্গ তুলতেন সম্পাদক সাহেব।আমি আমার কথা বলে চলে আসতাম। </p><p>
আনোয়ার হোসেন মঞ্জুর হজম ক্ষমতা অনেক সময়েই  আমাকে বিস্মিত করেছে। 
</p>