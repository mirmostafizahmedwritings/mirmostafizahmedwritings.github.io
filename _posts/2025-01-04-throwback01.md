---
layout: post
title: ফিরে দেখা -- ১
subtitle: বাড়ি থেকে ফেনী - ১
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ফিরে দেখা]
author: মীর মোসতাফিজ আহমেদ
fblink: /fbnotupdated.html
---
<p>
আমি যখন গ্রামের স্কুলে সিক্সে পড়ি,বাবা আমার মধ্যে প্রতিভা আবিষ্কার করেন।তিনি কুমিল্লায় সরকারি চাকরি করতেন। সপ্তাহ সপ্তাহ বাড়ি আসেন।বাড়িতে প্রাইভেট টিউটর রেখেছেন।আমাদের বাড়ির অনতিদূরে বৈরাগীহাট জুনিয়র স্কুলটি হাইস্কুলে উন্নিত করা হয়েছে১৯৫৫ কি ৫৬ সালে।এ স্কুলের নবম শ্রেণির এক ছাত্র আজিজুল হক আমার গৃহশিক্ষক।লালগেঞ্জি পরতেন বলে বাড়ির সবাই তাকে লালগেঞ্জি মাস্টার বলতো।এক সন্ধ্যায় বাবা কুমিল্লা থেকে বাড়ি প্রবেশের সময় দেখেন মাস্টার সাহেব টেবিলের উপর পা তুলে ঘুমাচ্ছেন।আমিও টেবিলে মাথা রেখে ঘুমিয়ে গেছি।বাবা মাস্টার সাহেবকে ডাক দিলে তিনি দাঁড়িয়ে উল্টো দিকে  সালাম দেন।বাবা হেসে দিলে তার হুঁশ হয়,তখনই বাবার দিকে ঘুরে দাঁড়ান।
</p><p>
এদিকে হাই স্কুলে উন্নতি করার পর হেডমাস্টার করা হয় আমাদের গ্রামের সর্বোচ্চ এবং সর্বাধিক ডিগ্রীধারী শামসুল হক বি,এ;বি,টি;বি,এল;এফ,এম পেয়ারা মিয়াকে।এর আগে আমাদের পাশের ইউনিয়নের রাজাপুর হাইস্কুলে তিনি সুদীর্ঘ বছর হেডমাস্টার ছিলেন।কিন্তু স্কুল পরিচালনা কমিটির চেয়ারম্যান করা হয় বাদশা মিয়ার ছোট ছেলে হাবিবুর রহমান হাবু মিয়াকে।তিনি অত্যন্ত মেজাজি মানুষ ছিলেন। তাই শেষ পর্যন্ত আর হাইস্কুল টিকিয়ে রাখা যায়নি।পরে অবশ্য তার মেজ ভাইয়ের ছেলে নুর আহমদ ছুট্টু ভাইর অক্লান্ত চেষ্টায় এবং আমাদের সহায়তায় হাইস্কুল পুনঃপ্রতিষ্ঠিত হয়েছে। </p><p>

একদিকে প্রাইভেট টিউটর,অন্যদিকে স্কুলের অবস্থা দেখে বাবা আমার লেখা পড়ার ভবিষ্যৎ নিয়ে চিন্তিত হয়ে পড়েন মনে হলো।
এসময় বাবার অফিস কুমিল্লা থেকে ঢাকা স্হানান্তরিত হয়।বাবা আমাকেও ঢাকায় ভর্তির সিদ্ধান্ত নেন।এক রাতের ঢাকা মেলে চেপে ভোরে নামলাম ফুলবাড়িয়া স্টেশনে। সেখান থেকে উঠলাম তেজগাও এর তেস্তরী বাজারে বাবার মেসে।সেদিন ছিল শনিবার।ইদারার পানি দড়ি বাঁধা বালতিতে তুলে গোসল,অজু আর বাথরুম সারা।এ এক অদ্ভূত পদ্ধতি আমার জন্য।</p><p>

রবিবার ছুটির দিন বাবা আমাকে নিয়ে যান তেজগাও পলিটেকনিক হাইস্কুলের প্রধান শিক্ষক নুর মোহাম্মদ স্যার এর রুমে।আমার পরীক্ষা নেন,পরে বাবাকে বলেন, তাকে সিক্সে ভর্তি করে দেন।বাবা আমার রাজি হয়ে যান।</p><p>

গ্রাম থেকে শহরে গেছি তো,তদুপরি এটি তখন প্রাদেশিক রাজধানীর সেরা এবং বৃহত্তম বেসরকারি হাইস্কুল।একই মাঠের মাঝে আমার স্কুল,ডানে মেয়েদের দেশ সেরা হলিক্রস স্কুল( কিন্তু ছাত্রি দেখা যায়না)।বামে টেকনিক্যাল স্কুল–সরকারি দেশ সেরা স্কুল। ঢাকা বোর্ডে ম্যাট্রিকুলেশনে মেধা তালিকায় ২০ জনের ১৮ জনই এ স্কুলের।তাদের কাঠের কাজ আর লোহালক্করের কাজে ১০০ করে ২০০ এর মধ্যে ২০০পেত ছাত্রেরা,
তাদের প্লেস ঠেকায় কে?  </p><p>

ভর্তি হলাম।ক্লাস চলছে,আমার তো পুরো বই মুখস্হ।প্রথম সাময়িক পরীক্ষায় আমার ‘খ’শাখায় প্রথম,দুই শাখায় দ্বিতীয়। 
রোববার ছুটির দিনে বাবা স্কুলে সরাসরি হেড স্যারের নিকট যেতেন  আমার ঐ সব খাতা নিয়ে,যেগুলোতে ভুল রয়েছে, অথচ শিক্ষক দেখে সই দিয়েছেন।স্যার সংশ্লিষ্ট শিক্ষককে ডেকে বসিয়ে খাতা তাঁর দিকে ঠেলে দিতেন। এটাই ঐ শিক্ষকের জন্য যথেষ্ট।হেড স্যার বাবাকে বলতেন, আপনার মতো ৫/৭ জন সচেতন অভিভাবক হলেই আমার স্কুলের চেহারা বদলে যেতো।</p><p>

কিন্তু দুর্ভাগ্য আমার,বছর ঘুরতেই বাবার বদলি জনিত কারনে আমার আর ঢাকা থাকা হলো না।খোদ রাজধানী থেকে ফের পূর্বচন্দ্রপুরের গ্রামে।এখানে আবার স্কুল বাছাই করা।আমাদের ইউনিয়নের শেষ প্রান্তের প্রতাপপুর জুনিয়র হাইস্কুলেই ভর্তি করা হয় আমাকে।ইউনিয়নের বাইরের হাইস্কুলগুলোতে এ স্কুলের সুনাম রয়েছে। </p><p>

আমি অংকে দুর্বল।জুনিয়র হাইস্কুল পরীক্ষা শেষে বিদায় নেয়ার সময় অংকের শিক্ষক দত্ত স্যার আমাকে স্মরণ করিয়ে দেন।কিন্তু আমি তা মনে রাখলেও গ্রামে বা বাড়িতে সে সুযোগ না থাকায় অংকে কাঁচা থেকেই উপরে উঠতে লাগলাম।আমি অবাক হই,এতো বড়ো বাড়ি আমাদের, এতো ছেলে মেয়ে।প্রায় বাড়ির দরজায় প্রাইমারী স্কুল। এক মাইলের কম দূরে জুনিয়র হাইস্কুল।তিন মাইল দূরে হাইস্কুল।সে তুলনায় বাড়িতে বা গ্রামে তেমন শিক্ষিত লোক বা ছাত্র নেই,ভালো ছাত্র তো নয়ই।</p><p>

শেষ পরীক্ষা এসএসসিতে এ অংকের জন্য আশানুরূপ রেজাল্ট পেলাম না। </p><p>


আমার বাবা মীর মশহুর আহমদ।অত্যন্ত সুপুরুষ চমৎকার কথা বলেন যুক্তি দিয়ে।উচ্চতায় এক ইঞ্চি কম বলে পুলিশের সাব ইন্সপেক্টর পদে চাকরি হয়নি সে-ই ১৯৪৪ সালে।বাড়ির এক জোতদার থেকে একহাজার টাকার একটা নোটও ধার নিয়েছিলেন,যদি লাগে!দুই অফিসার কানে কানে কথাও বলে তাঁকে নেয়ার জন্য।তাদের যুক্তিঃ ছেলেটা দেখতে শুনতে ভালো ট্রেনিংএ ঐ এক ইঞ্চি চলে আসবে।কিন্তু অন্যজন বাদসাধলো এ বলে, প্রথম লাইনআপেই তার উচ্চতা এসপি স্যারের নজরে আসলে কে সামাল দিবে।শেষে বাদ দেয়ার সময় কয়েকজন আক্ষেপও করেন বাবাকে নিতে না পেরে।বাবা বাড়ি এসে ঐ জোতদারের টাকা ফেরৎ দিতে গেলে তিনি অবাক হয়ে জিজ্ঞেস করেন,কিরে কাজ হয়নি,বাবা না বললে তিনি পাল্টা বলেন,টাকা রেখে দে,আজ হয়নি,কয়দিন পর চাকরি হবে,তখন লাগতে পারে। বাবা বলেন, লাগলে চেয়ে নেব। </p><p>

বড় হলে আমাকে এ কাহিনী বলে বাবা জানতে চান তাঁর উদ্দেশ্য কি বুঝতে পেরেছ?আমি কী জবাব দেব?বাবা বলেন,আমার তখন অভাবের সংসার,টাকা খরচ হয়ে যাবে। টাকা দিতে না পারলে জমি চাইবে।তাঁর নজর আমাদের জমির দিকে। </p><p>


 ৬ বছর  বয়সে যাঁর বাবা মারা যায়, মা’র অন্যত্র নিকাহ হয়,তিনি একজন কৃষি শ্রমিক নাহয়ে কীভাবে মানুষ হয়েছেন–চিন্তা করা যায়? </p><p>

বাবা ভাষায় আমার নতুন দাদা ভালো মানুষ ছিলেন না।এদিকে নিজ বাড়িতেও থাকার কোন অবলম্বন নেই,এসময় তার বড় মামা মুজিবুল হায়দার তাঁর দায়িত্ব নেন।তাঁরা তিন ভাই ৩০এর দশকে ফেনী কলেজ থেকে বি এ পাশ করেন। </p><p>

১৯৪৪ সালে বাবা মেট্রিক পাশ করে কোথাও চাকরি পাচ্ছিলেন না।সে সময়ও চাকরির আকাল ছিল!ঐ সময় আমার নানা এমন একটা ছেলে খুঁজছেন যার পিছুটান নেই।  বাবার বড় এক খালাতো ভাই নানাকে বাবার সন্ধান দেন।বাবা অকুল সাগরে কুল পেলেন,নানা পেলেন তার প্রাইমারি পড়ুয়া মেয়ের জন্য এক সুদর্শন বর। </p><p>

আমার নানা আবদুল আজিজ সারেং তখন তাঁর এলাকার অন্যতম প্রভাবশালী ও ধনাঢ্য ব্যক্তি।টাকা খরচ করতেন দু'হাতে।জাহাজ থেকে এলে গ্রামে ঘুরতেন।পুকুর সেচতে দেখলে বলতেন সব সিং,মাগুর আমার বাড়ি পাঠিয়ে দিও।যে কথা,সে কাজ।বাড়িতে এসে কূয়া বনানোর নির্দেশ দিতেন।যতদিন থাকতেন ঐ মাছ খেতেন।দুধ গরম করতে করতে স্বর আঙ্গুলের এক কর সমান হলে তবেই খেতেন। প্রবল প্রভাবশালী নানা মেয়ের বিয়ের পরেই বলতে গেলে অল্প বয়সেই ইন্তেকাল করেন।মা নানার একমাত্র সন্তান হওয়ায় তার চাচা,ফুফুরা অনেক জায়গা জমি দখলে নিয়ে যায়।এগুলোর নেতৃত্বে থাকে নানার চাচাতো ভাই।সারেং নানার এ চাচাতো ভাইটি বিদেশ থেকে আনা  ঘরের অনেক দামি দামি তৈজষপত্র  আর আসবাবপত্রও নিয়ে যান।আমি বড় হওয়ার পরও তাকে একটি আইটেমে তার অংশ আছে দাবি করে নিতে দেখেছি।কিন্তু আমাদের বাড়িতে প্রেসিডেন্ট হলেও এ দুঃসময়ে তার সহায়তা পাওয়া যায়নি। কারন হিসাবে জানা যায়, প্রেসিডেন্টের এ চাচা নির্বাচনের সময় কাজে লাগে। </p><p>

বিয়ের পর এতো অল্প সময়ে এমন অদ্ভুত পরিস্থিতিতে পড়ে দিশেহারা হয়ে পড়েন।কিন্তু সাহস আর বুদ্ধির জোরে তিনি উতরে যান।
আমাদের বাড়ি–বাদশা মিয়ার বাড়ি বা বড় বাড়ি নামে পরিচিত পুরো ইউনিয়নে।বিশাল বাড়ি,বহু পরিবার।বাদশা মিয়ার বড় ছেলে ফজল মিয়া।বাবাকে খুব পছন্দ করতেন। ছিল তার সাথে দহররমমহরম।মেজ ছেলে বজু মিয়া বা বজলুর রহমান,পাকিস্তান আমলে টানা ১৯ বছর ইউনিয়ন কাউন্সিলের প্রেসিডেন্ট ছিলেন।আইয়ুব খাঁনের মৌলিক গনতন্ত্রের আমলেও দুই মেয়াদে চেয়ারম্যান হন।একদিন বাবাকে কথা প্রসঙ্গে বলেন;তোমার শ্বশুর, আমার সারেং চাচা যে পরিমাণ টাকা রোজগার করেছেন একত্রে রাখলে আমি উপরের দিকে হাত দিয়ে তার নাগাল পেতাম না। ছোটজন হাবিবুর রহমান প্রায় সমবয়সী হিসাবে বাজারে যাওয়া আসার সময় বাবাকে নিয়ে একসাথে চলতেন।এত্তো বড় বাড়িতে বাবা একমাত্র সার্টিফিকেটধারী জামাই হওয়ায় সিনিয়রা সবাই তাঁকে মাস্টার ডাকতেন। </p><p>


 ১৯৪৫ সালের পহেলা ফেব্রুয়ারী আমার জন্ম পূর্বচন্দ্রপুর গ্রামে।তৎকালীন ফেনী মহকুুমার দাগনভূইয়া থানার ৩ নং পূর্ব চন্দ্রপুর ইউনিয়নে। </p><p>

আমার প্রাইমারি লেভেলের গৃহশিক্ষক আতাতুর্ক হাইস্কুলের নবম শ্রেণির ছাত্র নুর ইসলাম স্যার ছিলেন যথার্থ অর্থে একজন শিক্ষক।যেমন পড়াতেন,তেমন আদরও করতেন।মনে পড়ে একবার বসুরহাট এলাকার তাঁর গ্রামের বাড়িতেও নিয়ে যান আমাকে।
</p><p>

ঐ যে বললাম বাবা আমার মধ্যে মেধা আবিষ্কার করেছেন।যতই বড় হচ্ছি আমাকে বলতে থাকেন, ভালো করে মন দিয়ে লেখাপড়া করবে।তোমাকে অনেক বড় হতে হবে।সিএসপি অফিসার হতে হবে।এ অফিসার কী,এদের কী কাজ,ক্ষমতা,দাপট–এসব বলে আমাকে রীতিমতো  “ওয়ার্ম আপ” করে রাখতেন।সময় পেলেই বাবা বলতেন,২২-২৫ বছর বয়সী একটা ছেলে সিএসপি অফিসার হয়ে যখন এসডিও হিসাবে মহকুমা যায়, পুরো মহকুমা তার হাতের মুঠোয়। </p><p>

বলতেন,
বইর কালো কালো শব্দ সব মুখস্ত করবে,বই থেকেই তো প্রশ্ন আসবে, লিখে দিবে।আমি সব বই মুখস্ত করে ফেলতাম।কিন্তু আমি তাড়াহুড়ো করে লিখতাম বলে ভুল থেকে যেত।৫ ম শ্রেনীর ফাইনালে ইংরেজি পরীক্ষা দিয়ে বের হতেই শুনলাম স্যার জোরে জোরে বলছিলেন,
আমি গড অর্থ “অল্লাহ” লিখেছি।এ তাড়াহুড়া আমার কর্মজীবন,খাওয়া,হাঁটাসহ সর্বত্র এ বয়সেও রয়েছে। </p><p>

আমি যখন ধানমন্ডি এক নম্বর রোডে থাকি,পেছনেই ল্যাবরেটরী হাইস্কুল।টেনে পড়া ছেলেকে নিয়ে মাঝে মাঝে হেঁটে যেতাম।সে বলতো,বাবা–তোমার সাথে তো হেঁটে পারছি না। </p><p>

ইত্তেফাক এ আমার সিনিয়র সহকর্মী যুগ্ম বার্তা সম্পাদক শাহাবুদ্দিন ভাই–অফিসে  যিনি আমাকে সবচে বেশি পছন্দ করতেন।একদিন বলেন,আপনি সবকিছুতে এত তাড়াতাড়ি করেন কেন?একহাতে খাতায় নিউজ এন্ট্রি, আরেক হাতে ফোনে কথা,মাঝে খাবার খান।জবাব দেই,অভ্যাস হয়ে গেছে ভাই,কিছু মনে করবেন না। নিজ গুণে ক্ষমা করে দিয়েন। </p><p>

শেষে ম্যাডামকে যোগ না করলে লেখা থেকে যাবে অসম্পূর্ণ।সে-ই ১৯৭৭ সালের জানুয়ারির কথা।বিয়ের দিন কয়েক পরে বলে,কাবিননামায় স্বাক্ষর দেখে আমি অবাক,লোকটার এত্তো তাড়া কীসের,মনে হয় ট্রেন ধরতে এক্ষুনি ষ্টেশনে দৌড়াতে হবে।
(চলবে)

</p>