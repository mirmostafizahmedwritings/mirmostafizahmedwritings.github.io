---
layout: post
title: এক কাপ চা'র গপ্পো...
subtitle: অবতরণিকা
cover-img: /assets/img/onecuptea01.jpg
thumbnail-img: /assets/img/onecuptea01.jpg
share-img: /assets/img/onecuptea01.jpg
tags: [books, test]
author: মীর মোসতাফিজ আহমেদ
---


<p>সে-ই '৭২ এর জানুয়ারিতে ইত্তেফাক এ চাকরি পেয়েই একটি বিষয় আমার নজর কাড়ে--কতক্ষন পরপর অনেকেই চা খাচ্ছে। যারা একেবারেই চা খায়না, তারাও অফার পেলে খায়,আমিও সে দলের--চা খাই না বললেই চলে--তবু চাপে পড়ে খাই।আর সেই আমি বহু বছর এক কাপ চা খেয়েই রাতে ঘুমাতে গেছি।</p>
<p>কয়েক বছর পর বিবর্তন আসে বড় ধরনের।ইত্তেফাক এ আমাদের সবার সিনিয়র শাহাব ভাই চা ভাগ করে খাওয়া চালু করেন।এজন্য তিনি কিপ্টা খেতাবও পান।কিন্তু তিনি কিছুই মাইন্ড করেন না,অতি ভালো মানুষ --কারো সাতেও নেই, পাঁচেও নেই।</p>
<p>শেষমেশ মোল্লার দোকানে(বারান্দায় একটু যায়গা নিয়ে করা)চা'র অর্ডার যে-ই দিক না কেন বলে দেয়া হতো যত কাপ চা ততটা বাড়তি কাপ,মানে প্রত্যেকের হাফ কাপ চা।এ সিস্টেম দীর্ঘদিন চালু ছিল।</p>
<p>কারো বাসায় গেলে শেষে এক কাপ চা দেয়া আমাদের সমাজে চালু রীতি।কেউ কেউ আবার আগে জেনে নিয়ে চা দেয়,পাছে ২/১কাপ যেন নষ্ট না হয়। আমি কিন্তু বেশির ভাগ বাসার চা খেতে পারতাম না।কিছু খেয়েই রেখে দিতাম।</p>
<p>চরম বিব্রতকর অবস্থায় পড়ি দুই ভাড়াটিয়ার বাসায়।মিরপুর সাংবাদিক আবাসিক এলাকায় বাড়ি করার পর সম্ভ্রান্ত কয়েকটি পরিবার পাই ভাড়াটিয়া হিসাবে।</p> 
<p>মাসের নির্দিষ্ট দিনে ভাড়া আদায় করতে গেলে তারা চা-নাস্তা দিতেন।চা খেতাম অর্ধেক। এক ভাড়াটিয়া ধরেই নেন তার চা মান সম্পন্ন নয়,তাই খাই না।যাচাই করেন আরেক ভাড়াটিয়ার <p>সাথে। তারা নিজেদের মধ্যে কথাবার্তা বলে নিশ্চিত হয়,এটাই আমার অভ্যাস।এ কথা আবার এক সহজ সরল ভাবী আমার কাছে ফাঁস করে দেয়।</p>
দীর্ঘদিন মান সম্পন্ন চা নিয়ে চিন্তা করি।নিউমার্কেটে চা পাতার দোকানের পর দোকানে গিয়ে ভালো চা পাতার খোঁজ করি,কিনি দামি পাতাও, কিন্তু মন ভরেনি।শেষে বিরক্ত হয়ে লেবু চা ধরি।কাজ হয়।আমার বাসায় একটা মেয়ে আসে মেঝো ছেলের জন্মের সপ্তাহ পরে।তার বিয়ের আগ পর্যন্ত ছিল। চমৎকার লেবু চা করতো। আমার বন্ধু সিরাজ এসেই বলতো পারুল লেবু চা দেয়।কী তৃপ্তি সে পেতো বলে বুঝাতে পারবো না।মেঝো ছেলের "প্রিয় হোন্ডা চাচ্ছু",( ছাত্র জীবনেই তার ৫০ সিসির একটা মটর সাইকেল ছিল) আমার বন্ধু সিরাজ অল্প বয়সেই আমাদেরকে ফেলে চলে গেল না ফেরার দেশে।দুই বন্ধু মিলে আমরা কত আড্ডা দিয়েছি, কাপের পর কাপ চা ধ্বংস করেছি আওলাদ হোসেন মার্কেটের দোতলায় বর্তমান স্বরাষ্ট্রমন্ত্রী আমাদের ক্লাসমেট কামালের ব্যবসায়িক অফিসে (চলবে)।</p>