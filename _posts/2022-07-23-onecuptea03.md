---
layout: post
title: এক কাপ চা'র গপ্পো ---- তিন
subtitle: "আমি বাবলা ভাই এর বড় ভাই বলছি"
cover-img: /assets/img/onecuptea02bro.jpg
thumbnail-img: /assets/img/onecuptea02bro.jpg
share-img: /assets/img/onecuptea02bro.jpg
tags: [এক কাপ চা'র গপ্পো]
author: মীর মোসতাফিজ আহমেদ
---
গোপীবাগ সেকেন্ড লেনের সৈয়দ আবু হোসেন বাবলা এমপি'র বাড়িতে ভাড়াটিয়া হিসাবে উঠি সম্ভবতঃ ১৯৮৫ সালের শেষ দিকে। প্রত্যেক ভাড়া বাসায় আমার জীবনে একাধিক বড়সড় প্রাপ্তি ঘটেছে। প্রত্যেক বাড়িওয়ালা থেকেই আমি কিছু না কিছু শিখেছি,অর্জন করেছি কিছু তিক্ত বিচিত্র অভিজ্ঞতাও।
এটা তাদের পৈতৃক পুরানো বাড়ি।বড় বড় ড্রইং,বেড ও বাথরুম।বারান্দায় লম্বা চওড়া ডাইনিং স্পেস।সবচে সুন্দর রেডঅক্সাইডের ফ্লোর।কয়েকদিনের মধ্যেই গিন্নীর তত্ত্বাবধানে এটা চকচকে ঝকঝকে হয়ে উঠে।  আমরা সবাই খুব খুশি। কিন্তু রাজনৈতিক নেতার ভাড়াটিয়া হিসাবে কী আচরণ পাবো তা আমার কাছে প্রশ্নবোধক হয়েই রইলো।আমরা মাসের নির্দিষ্ট তারিখে বেতন পাই এবং ১০ তারিখ ভাড়া দেবো তা ভাড়া নেয়ার সময়ই বলে রাখি। ভাড়ার ব্যাপারে তার এক বড় ভাইর সাথেই কথা হয়।তারা আমাদের উপর মানে তিন তলা বাড়ির তৃতীয় তলায় থাকেন।ওখান থেকে ফোনে বড় ভাইকে বলতে শুনি "আমি বাবলা ভাইর বড়ভাই" বলছি। এ কথা শুনলে ছেলেরা ও তাদের মা হাসাহাসি করতো।আমরা ছোটখাটো মানুষটাকে তার ছোট ভাই মনে করতাম। হ্যাঁ,চার বছর এ বাড়িতে ছিলাম,ছিটেফোঁটাও খারাপ আচরণ তো পাইনি বরং পেয়েছি অস্বাভাবিক ভদ্র আচরণ। 
রাতের শিফটে দুটোর পর বাসায় ফিরতাম।মাঝে মধ্যে বাবলা সাহেব ও আমি একই সময় হাজির হতাম বাসার সামনে।ধবধবে সাদা পায়জামা-পাঞ্জাবী ও চুড়িদার নবাবী নাগরা বা স্যান্ডের পরা এ জাতীয় পার্টি নেতার একটা আধা পোড়া জীপ ছিলো।
উপর উঠতে উঠতে বলতেন,আপনার বাসায় চা খেয়ে যাবো।কিন্তু গিন্নি দরজার খুললে ইতস্তত করতেন।বলতেন,এ ঝকঝকে ঘরে তো জুতো নিয়ে যাওয়া যাবেনা। জুতো খুলেই ভেতরে যেতেন মতিঝিল কাঁপানো  এরশাদের এ ছাত্র নেতা।পরে গপ্পো করে, চা খেয়ে বিদায় হতেন।
ছেলেদের স্কুলে যাতায়াতের জন্য একটা পাবলিকা গাড়ি কেনার পর নেতাকে বললাম বাসাতো বদলাতে হয়।কেন প্রশ্ন করলে বললাম এখানে তো গ্যারেজ নেই। জবাব দেন--রাস্তায় রাখবেন গাড়ি। আমার বাসার সমনে থেকে কে নেবে গাড়ি? 
এক সময় নেতার বিয়ের আয়োজন চলছে।উপরে চার তলা হচ্ছে। নির্মান কাজ শেষে বিয়ে হলো ধূমধামে। এরই মধ্যে চার বছর হয়ে গেল।আমরা বাসা বদলাবো।একদিন এ কথা বলার জন্য গিন্নি আর আমি গেলাম উপরে।শুনে তিনি অবাক।বললেন, বিয়ের আগে ভাইরা আপনাকে তুলে দিয়ে সেখান আমার থাকার ব্যবস্হা করতে বললো।আমি রাজী হইনি।একথা শুনে আমার চোখে পানি এসে গেল।ভাড়াটিয়া হিসাবে অতীতের অভিজ্ঞতা সুখকর ছিল না তো!