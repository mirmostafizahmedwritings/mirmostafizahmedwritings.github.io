---
layout: post
title: ইত্তেফাক এ সোনালী দিনগুলো আমার -- ১৩
subtitle: যে কারণে ইত্তেফাক আলাদা
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
fblink: /fbnotupdated.html
---
<p>দীর্ঘকাল থেকে ইত্তেফাক কতগুলো বিশেষ বৈশিষ্ট্য লালন করে আসছিলো।যাকে সাংবাদিকতার বইয়ের ভাষায় বলা হয়,"তুমি রাস্তায় একটুকরো নিউজ পেপার কোথাও কুড়িয়ে পেলে তা পড়ে বুঝতে পারবে কোন পত্রিকার টুকরো এটা"।</p><p>

কিন্তু কাল পরিক্রমায় কর্তৃপক্ষ তা রক্ষা করতে সক্ষম হননি।ভেতর থেকে যেমন বাধা এসেছে, তেমনি প্রতিবাদ এসেছে সম্মানিত পাঠক এবং সুধীমহল থেকেও।</p><p>

এর আগে একটা লেখায় বলেছি, একসময় ইত্তেফাকে সংবিধানের বিধান 'ভায়োলেট' করে রাষ্ট্রপতিকে প্রেসিডেন্ট লিখা হতো।দীর্ঘ আলোচনার পর সময় নিয়ে ইত্তেফাক কর্তৃপক্ষ নিজদের অবস্থান থেকে সরে আসে।</p><p>

তেমনিভাবে সাধু ভাষা থেকে চলতি ভাষায় শিফট করতেও ইত্তেফাক কর্তৃপক্ষ শুধু প্রচুর সময়ই নেয়নি,সংশ্লিষ্ট সবাই ঐকমত্যে পৌঁছতে প্রচুর বেগ পেতে হয়েছে। তারপরও সাধু ভাষার ঐতিহ্য ধরে রাখতে সর্বসম্মত সিদ্ধান্ত হয় সম্পাদকীয় পৃষ্ঠা ব্যবহারের।</p><p>

এছাড়া,মহিলা সাংবাদিক নিয়োগে ইত্তেফাক দীর্ঘদিন নেতিবাচক ভূমিকা পালন করে আসতে পারলেও একসময় তা আর সম্ভব হয়নি।
মহিলা পাতার জন্য তো মহিলা সম্পাদক চাই।এ দায়িত্ব পেলেন বেবী আপা,যিনি আবার দুই মালিকের বোন। আমি তাকে যে কয়েকদিন দেখেছি,সিড়ি দিয়ে  উঠানামার সময় বোরকা পরা অবস্থায়ই দেখছি।তাকে গেট থেকেই এসকর্ট করে নিয়ে আসতো একজন সিকিউরিটি স্টাফ।তাই পরে খবর নিয়ে জানতে পারি তিনিই মহিলা পাতার সম্পাদক সবার প্রিয় বেবী আপা।আরো পরে জেনেছি,তিনিই আমার প্রিয় শিক্ষক অধ্যাপক মোহাম্মদ ইউনূস এর সহধর্মিণী। অধ্যাপক ইউনূস ছিলেন জগন্নাথ কলেজের কেমিস্ট্রির জনপ্রিয় শিক্ষক।বেবী আপার মৃত্যুর বছর কয়েক পর স্যার একদিন নিউজ রুমে আসেন।হাতে একটা খাম।দাঁড়িয়ে সন্মান জানিয়ে বসতে বলে চা'র অর্ডার দিলে তিনি  জানতে চান আমি তাঁর ছাত্র কিনা। হ্যাঁ বলে জানাই,আপনি ছিলেন আমার একজন প্রিয় শিক্ষক।তাঁর হাত থেকে খামটি নিয়ে দেখি,তারই প্রিয়তমার মৃত্যুবার্ষিকীর খবর ছিল সে খামে। </p><p>

জগন্নাথ কলেজের আরেক প্রিয় শিক্ষক অঙ্কের অধ্যাপক খোদাদাদ খানের সহধর্মিণীর মৃত্যু সংবাদটি আমার হাত দিয়েই ছাপা হয় ইত্তেফাকে।তখন আমি কাওরানবাজার অফিসে।অবশ্য আমি জগন্নাথে থাকতেই তিনি ঢাকা বিশ্ববিদ্যালয়ে চলে আসেন।তাঁর সাথে পরিচয় রিনিউ করি ছেলের গণিত অলিম্পিয়াডে।ঐ বয়সেও তিনি গণিত অলিম্পিয়াডে থাকতেন দিনভর।</p><p>

বাংলাদেশে নারীদের কর্মসংস্থানের অগ্রপথিক ছিলেন তৎকালীন পূর্ব পাকিস্তানের মহা হিসাবরক্ষক মিসেস সালমা রইস উদ্দিন। তাঁর স্বামী মিঃরইস উদ্দিন ছিলেন পশ্চিম পাকিস্তানের মহা হিসাবরক্ষক। মিসেস সালমা লক্ষ্য করেন,অফিস থেকে কর্মকর্তা কর্মচারীরা বাহিরে সময় কাটাতেই বেশি পছন্দ করে।তার মাথায় আসে সবাইকে অবাক করে দেয়া অদ্ভুত এক পরিকল্পনা,প্রথমে যা তিনি ঘরওয়ালার সাথে পরামর্শ করেন।পরে পূর্ব পাকিস্তান সরকারের ওপর মহল থেকে অনুমোদন নিয়ে নেন।একসময় তার কার্যালয়ে মহিলা কর্মকর্তা কর্মচারী নিয়োগ দেয়া শুরু করেন। বিষয়টি চারদিকে  শোরগোল ফেলে দেয়।আর এখনকার অবস্থা তো সবারই জানা। প্রত্যেক ব্যবস্হা বা কার্যক্রমেরই সুফল কুফল দুই-ই থাকে বা আছে। মহিলারা এখন যে স্বাবলম্বী হয়েছে তা নয়, সংসার জীবনেও এনেছে ব্যাপক পরিবর্তন ও উন্নতি। তবে এখন সামাজিক জীবনেও ঘটছে নানা অঘটন।
ইত্তেফাক কর্তৃপক্ষ সম্ভবত অঘটনের আশংকায় সে-ই সময়ে কয়েক সেকশনে মহিলা নিয়োগে আগ্রহী ছিল না।তবে বাধ্য হয়ে ঐসব সেকশনে যে গুটি কয়েক নিয়োগ দেয়া হয়, সেগুলো নিয়ে কমবেশি সমস্যায় পড়তে হয়। </p><p>

বাংলাদেশ হওয়ার পর থেকে ইত্তেফাক এ সব মন্ত্রীর নিউজ এবং ছবি ছাপা হতো না। ইত্তেফাক একক মালিকানায় আসার আগ পর্যন্ত এ বিধিনিষেধ বলবৎ ছিল। তবে ব্যতিক্রম যে ছিল না, তাও বলা যাবে না। ছাপার সে ক্লিয়ারেন্স নিতে হতো মালিক থেকে। তবে নিউজ ছাপার ক্ষেত্রে নিউজ এডিটরই চূড়ান্ত অথরিটি। এসব ঘোরপ্যাঁচ পেরিয়ে কোন সময় যদি একটা ব্যতিক্রম ঘটতো তবে হইচই পড়ে যেত।ফলে আরো কয়েকটি নিউজ বা ছবি ছাপা হয়ে যেতো প্রেসার গ্রুপের চাপে। বিধি নিষেধ ছিল চিঠিপত্র ছাপার ক্ষেত্রেও। কোন কোন ধরনের চিঠি ছাপা যাবে,কোন ধরনের ছাপা যাবে না,তা শুধু ঐ কলামের সম্পাদকের নিকট ব্রিফিং থাকতো।ফলে অন্যদের বোঝানো গেলেও সহকর্মীদের সাথে গোল বেধে যেতো। ব্রিফিং প্রকাশ না করে উপায় থাকতো না। কী জটিল পরিস্থিতি বুঝেন!

</p>