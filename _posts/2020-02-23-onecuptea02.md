---
layout: post
title: এক কাপ চা'র গপ্পো ---- দুই
subtitle: তেজকুনিপাড়া এর গল্প
cover-img: /assets/img/onecuptea0bro2.jpg
thumbnail-img: /assets/img/onecuptea02bro.jpg
share-img: /assets/img/onecuptea02bro.jpg
tags: [books, test]
author: মীর মোসতাফিজ আহমেদ
---


<p>ছবির দুই ছেলে আমার গভর্নমেন্ট ল্যাবরেটরি হাই স্কুলের প্রাইমারির ছাত্র। বাসা বদলে তেজকুনি পাড়া থেকে গেছি গোপিবাগ সেকেন্ড লেনে বাবলা এমপির বাড়িতে। ইত্তেফাক অফিস থেকে আমার বাসা ওয়াকিং ডিস্টেন্স। শিফটিং চাকরি। বিকালের শিফটে কাজের  চাপ কম,তাই মাঝেমধ্যে দু'হাতে ধরে দুই ছেলেকে অফিসে নিয়ে যেতাম।এটা ওটা কিনে খেতে দিতাম আর অংক কষতে বসিয়ে হাতের কাজ সারতাম।কোন কোন সময় আগের রাতে বাসা থেকে প্রশ্ন করে নিতাম,আবার কোন কোনদিন অফিসে গিয়ে ১/৮ সাইজের অফিসের নিউজ প্রিন্টের যে প্যাডে আমরা নিউজ লিখতাম, তাতে প্রশ্ন লিখে পরীক্ষায় বসিয়ে নিজের কাজ করতাম।</p>
<p>দেশের খ্যাতনামা ফটো সাংবাদিক রশিদ তালুকদার ইত্তেফাক এর সিনিয়র সাংবাদিক। নিউজ রুমে ডুকে দুই ছেলেকে দেখে অনেক আদর করলেন। তিনি এক কাজে ২/৩ বার আমার নাখালপাড়ার বাসায় যাওয়ায় তাদের চিনতেন। তাদের একটি ছবি তোলেন।দু'দিন পর আমার টেবিলে দুই ভাইয়ের ছবিটি রেখে যান।আমি কাজ করছি। এরই মধ্যে এলেন  ইত্তেফাক এর কচিকাঁচার পরিচালক দাদাভাই। দাঁড়িয়ে নেড়েচেড়ে আমাকে জিজ্ঞেস করলেন ছবিটি কার।বললাম আমার দুই ছেলের দাদাভাই। রশীদ তালুকদার তুলেছিল,আজই দিয়ে গেল।দাদাভাই ছবিটি  হাতে নিয়ে বললেন, আমি ছবিটি নিলাম। আমার পাতায় ছাপবো--এ বলেই হাঁটা দিলেন।পরে ছাপলেনও।</p>
<p>এরই মধ্যে তুলকালাম কান্ড ঘটে গেলে।দুই ছেলে বাসায় এলে তাদের মা অফিস সম্পর্কে এটা ওটা জানতে চায়।দুই ছেলেই বলে দিল,"আব্বুর অফিসে তো কেউ কোন কাজ করে না,এসে পেপার পড়ে, চা খায়, আর গল্প করে।"</p>
<p>রোজার দিনে একবার আসার পর ঘটে আরেক কেলেংকারী। ছেলেরা বাসায় যেয়ে বলে অনেকে রোজাই রাখেনা,চা আর সিগারেট খায়।</p>
<p>পরে অফিসে বাসার এ সব কাহিনি বললে অন্যরা হেসে উড়িয়ে দিলেও আমি রোষানলে পড়লাম এক কলিগের। আবু সুফিয়ান নামে আমাদের এক সাব এডিটর ছিলেন। তিনি এসব শুনে আমার উপর ফায়ার।উচ্চ স্বরে আমাকে উদ্দেশ্য করে বলেন ,বাচ্চাদের অফিসে কেন আনেন।</p>
<p>অনেক সিনিয়র এবং জ্ঞানী সুফিয়ান ভাই পারিবারিক জীবনে ব্যর্থ হয়ে হন সংসার ত্যাগী। পরে চাকরি ছেড়ে ভবঘুরে জীবন যাপন করেন( চলবে)।</p>
