---
layout: post
title: ফিরে দেখা -- ২
subtitle: বাড়ি থেকে ফেনী - ২
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ফিরে দেখা]
author: মীর মোসতাফিজ আহমেদ
fblink: https://www.facebook.com/mir.mostafiz.ahmed/posts/pfbid0HLPAJw6xMyuA66GGEeYjtntJyGG87aiSuUYHSLnApCm4BHLdB5DeUXoCsEK37XVDl
---
<p></p><p>
বাবা-মা’র অফুরন্ত আদর আর নানুর আদর যত্নে যদ্দূর খারাপ হওয়ার কথা,আসলে তত খারাপ হবার সুযোগ ছিলনা বললেই চলে।
</p><p>
বাবা সপ্তাহে বাড়ি আসতেন কুমিল্লা থেকে।কড়া নজর রাখতেন আমার দিকে।মা'র সার্বক্ষনিক নজর তো থাকছেই।</p><p>
বড় হতে হতে বুঝতে পারি,বাবার ইচ্ছে মতো আমার অনেক বড় হবার জন্য তার কঠোর শাসনই প্রয়োজন ছিল আমার ক্ষেত্রে।</p><p>
প্রতাপপুর জুনিয়র হাইস্কুলের পর ফেনী পাইলট হাইস্কুলে ভর্তি হই।অথচ বাড়ি থেকে তিন মাইল দূরে আতাতুর্ক হাইস্কুল জেলার ভালো স্কুলগুলোর একটি। বাবা এ স্কুল থেকে পাশ করলেও আমাকে এখানে পড়াতে আগ্রহী না। আমি বাড়ির সবার সাথে এ স্কুলে পড়তে চাইনি। আমার লক্ষ্য ছিল ফেনী পাইলট হাইস্কুল।তাই হলো। কিন্তু ভর্তির পর মাথায় আকাশ ভেঙে পড়লো,থাকবো কোথায়? এ কঠিন বাস্তব কথাটি একটিবারের জন্যও মনে আসেনি আমার। </p><p>
ভর্তি হয়ে বাবাকে চিঠি দিলে,ছুটি নিয়ে বাড়ি আসেন।আমরা থাকার বিষয় নিয়ে আলোচনায় বসি। এ পর্যায়ে নিজকে অপরাধী মনে হয়।</p><p> 
বাবার মেঝো মামা তখন সোনাগাজী থানা শিক্ষা অফিসার। আম্মা তাঁর সাথে আমাকে নিয়ে দেখা করার পরামর্শ দেন। পরদিন ফেনীর মিজান ময়দান রোডের শ্বশুর বাড়িতে আমাদের সাক্ষাৎ হয় এ শিক্ষাবিদের সাথে। আমাদের দেখে সাপ দেখার মতই চমকে উঠেন আমার দাদুভাইটি!</p><p>
বাবা কোন ভূমিকা ছাড়াই আমার থাকার ব্যবস্হা করার দাবি করেন মামার কাছে। বলেন,আপনার নাতি তো পাইলট হাইস্কুলে নাইনে ভর্তি হয়েছে। দাদুভাই ইজিচেয়ারে বসে নলওয়ালা হুক্কা টানতে টানতে বলেন, তোরে এ বুদ্ধি দিয়েছে কে?যে বাচ্চা ছেলের থাকার যায়গা নেই,সে লেখাপড়া করবে কীভাবে–এ কথাটা তোরা বাবা-মা দু'জন একবারও চিন্তা করলি না?আরো নানা কথা। বাবা তেজী মানুষ, এসব কথায় ফুঁসছেন,আর সব রাগ গিয়ে পড়ছে মা'র ওপর। তার মেঝো মামাকে তাঁর চেয়ে কে বেশি চেনে? মা'র চাপাচাপিতেই বাবার এ বাসায় আসা। বাবা আমার আগেই জবাব দিয়েছেন, তারে দিয়ে এসব হবেনা। মা মনে হলো বাবার মামাকে নিয়ে রাজনীতি করেছেন। তিনিও ভালো করেই জানতেন মামা এব্যাপারে কোন সাহায্যই করবেন না!</p><p>
আমার দাদুভাই বিদায় বেলায় বাপ-বেটা দু'জনকেই কাঁদিয়ে তবে ছাড়লেন।বলেন,ভাগিনা তোমরা বাবা-মা হয়ে সন্তানের ব্যাপারে এমন নিষ্ঠুর সিদ্ধান্ত কীভাবে নিলে? আমি স্পষ্ট দেখতে পাচ্ছি, নদীর এপারে তুমি ওপারে বৌমা, মাঝ নদীতে নাতি আমার হাবুডুবু খাচ্ছে,তোমরা দু'জনে চেয়েই আছ, কিন্তু তোমাদের  কিছুই করার নেই। দুঃখিত ভাগিনা আমারও এতে কিছুই করার নেই।মেঝো মামার এহেন আচরণে আমার অত্যন্ত রাগী বাবা ফুঁসতে ফুঁসতে বের হলেও আমি চোখের পানি কিছুতেই ধরে রাখতে পারিনি।</p><p>
পরে বাবা আস্বস্ত করলেন,বিরলিতে তাঁর চাচার শ্বশুর বাড়িতে আমার থাকার ব্যবস্হা করবেন,যদিও শহর থেকে এলাকাটি অনেক দূরে।</p><p> 
বাড়ি এলে বাবার চেহারা দেখে মা আমার-বাবাকে কিছুই জিজ্ঞেস করেননি।তিনি যা অনুমান করেছিলেন,তাই হয়েছে এটা বুঝে ফেলেন।</p><p>
কিছুটা শান্ত হয়ে বাবা মা’কে বিকল্প প্রস্তাব দেন।মা এতে দ্বিমত করেনি।মা'র মত পেয়ে বাবা ছুটে যান দরাপপুরের পৈতৃক মোল্লাবাড়িতে।পিতৃহারা এ বাড়িতে ভিটাহীন বাবা তাঁর চাচার সাথে নিজের প্রস্তাব নিয়ে কথা বলেন।</p><p>
তাঁর চাচা আমার জন্য অন্ত:প্রাণ। প্রস্তাব শোনামাত্র রাজি হয়ে পরদিন ঐ বাড়ি যাওয়ার সিদ্ধান্ত হলে বাবা বাড়ি ফিরেন।এ খবরে আমাদের ঘরে আনন্দের বন্যা বইতে থাকলো।</p><p>
পরে কী কারনে ঐ বাড়িতে আর থাকা হয়নি তা মনে নেই। তবে এ দাদু আমার বাবার চাচা এটা আমি একটু বয়সে জেনেছি।তিনি আমাকে ঘাড়ে করে আমাদের বাড়ি তাদের বাড়ি বহুবার আনা নেয়া করেছেন।</p><p>
হতাশা নিরাশার মধ্যে বাবা ঢাকা ফিরে যান।</p><p>
ফেনীর পাঁচগাছিয়া রোডে আমাদের পাশের গ্রামের মাইজ্যা মিয়া নামের মাঝ বায়সী ব্যবসায়ীর ছিল একটি হোটেল কাম মুদি দোকান।সেখানে সকালের নাশতা থেকে রাতের খাবার ও দোকান বন্ধের সময় সাময়িক থাকার ব্যবস্হা হয়।</p><p>
এভাবেই কিছুদিন চলার পর একরাতে হোটেলে ফেরার সময় বাড়ির লকু মামার সাথে হঠাৎ দেখা পাঁচগাছিয়া রোডে।তিনি অবাক বিস্ময় জিজ্ঞেস করেন এতো রাতে তুমি কোথা যাচ্ছ? বললাম, আমি তো এখনো থাকার যায়গা পাইনি।হাতে দেখিয়ে বললাম, রাতে মাইজ্যার হোটেলের টেবিলে ঘুমাই।শুনে তিনি কষ্ট পেলেন বোঝা গেল। বলেন,সেখানে আর থাকা লাগবে না আমার সাথে চল।নিয়ে গেলেন মজিদ মিয়ার মার্কেটে স্টেশন রোডের পাশে।তাঁর বিছানায় আমাকে থাকতে দিয়ে অন্য কোথায় ছিলেন রাতে। সকালে আমাকে নাস্তা খাওয়াতে নিয়ে গেলে রাস্তার উল্টো দিকে বড়সড় এক হোটেলে।নাস্তা খাওয়া শেষে আমাকে বসতে বলে তিনি মালিকের সাথে কথা বলেন।পরে আমাকে তার সাথে পরিচয় করিয়ে বলেন,আমার ভাগ্নে আপনার ছেলেমেয়েদের পড়ানোর জন্য আপনার বাড়িতে থাকবে। উনি সম্মতি জানিয়ে বলেন,মাস্টার মিয়ার অসুবিধা না হলে দুপুরে খাওয়ার জন্য বাড়ি না গিয়ে হোটেলে খেতে পারেন। আমি তাতেই রাজি হয়ে গেলাম।বাড়িটি স্টেশনের উল্টো দিকে গুদাম কোয়ার্টার ঘুরে যেতে হয়।থাকা খাওয়া জায়গা হওয়ায় মামু ভাগনে দু'জনেই বেজায় খুশি।</p><p> 
সপ্তাহখানেক পরে গোল বেঁধে যায়।গ্রামের নুরুল আমিন মামুও খেলোয়াড় কোটায় ফেনী পাইলটে আমার সাথে ভর্তি হয় অষ্টম শ্রেণিতে।পাঁচগাছিয়া বাজারের পাশে এক বাড়িতে লজিং থাকে। সে বাড়িতে এক পরিবারে আমার জন্য লজিং এর ব্যবস্হা করেন।সিক্সের এক ছেলেকে পড়াতে হবে।এক বাড়িতে থাকলে স্কুল ও বাড়ি যাওয়া আসার সুবিধাকে সামনে রেখেই ওখানে চলে এলাম।কিন্তু ছেলেটা ছিল দুষ্ট, তাই সেখানে থাকা হলোনা বেশি দিন।</p><p>
পরে ক্লাসমেট আমির হোসেনের বাবা,ফেনী পাইলটের প্রাথমিক শাখার হেডমাস্টার আবদুস সোবহান সাহেবের সহায়তায় লমি হাজারী বাড়িতে পেয়িং গেস্ট হিসাবে এক পরিবারের সিক্সের এক ছাত্র পড়ানোর সুযোগ পাই।দীর্ঘদিন সেখানে ছিলাম।তিনি ও আমির হোসেন আমরা একই বাড়িতে বিভিন্ন পরিবারের পেয়িং গেস্ট। 
সোবহান স্যার আমার এসএসসির ফরম পূরন পরবর্তী ফি পরিশোধ করেন তার পোস্ট অফিস সেভিংস একাউন্ট থেকে টাকা তুলে।বাবার টাকা আসতে দেরী হওয়ায় তাঁর সহযোগিতার হাত আমাকে বিপর্যয় থেকে রক্ষা করে। 
স্যারের গ্রামের একটা অভিজ্ঞতা আমার মনে গেথে আছে এখনো। </p><p>
বাড়ি গেছেন, বেলা করে ক্ষেতের ফসল দেখতে যান।অন্যের গরু তাঁর ক্ষেতের ধান খাচ্ছে। অদূরেই দাঁড়িয়ে এক প্রতিবেশী কৃষক। তাঁর কাছে জানতে চান এ গরু কার?তিনি অনেকটা গর্বের সাথেই বলেন আমার!
স্যার বলেন,আপনার গরু আমার ধান খাচ্ছে, আপনি চেয়ে চেয়ে দেখছেন?কৃষকের পাল্টা জবাব, আপনি যে শহরে চাকরি করেন!</p><p>
(স্মৃতি নির্ভর লেখা, ভুল মার্জনীয়)

</p>