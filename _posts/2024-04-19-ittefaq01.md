---
layout: post
title: ইত্তেফাক এ সোনালী দিনগুলো আমার -- ১
subtitle: একজন তরুণ সাংবাদিক
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
fblink: https://www.facebook.com/mir.mostafiz.ahmed/posts/pfbid0rJGxuTxyTY1iL6thpFyW1NT2sGqpZHbq45HsEZYmyDF6KDsw72Rdhfc8bCYqiNESl
---

<p>
বাড়ির কবির আহমদ কান্টু আমার ক্লাসমেট ও বাল্যবন্ধু।এক বৃহস্পতিবার বাড়ি গেল কান্টু খবর দেয়,তাদের কল্যান্দি হাইস্কুলের এক শিক্ষক তারই এক ছাত্রকে রাতের আধারে হত্যার চেষ্টা করে। সকালে দু'জন ছুটলাম ঘটনাস্হলের উদ্দেশ্য। ছাত্র-শিক্ষক কাউকে পেলাম না।স্হানীয়দের থেকে যা শুনলাম তাই লিখে তালিম অফিসে জমা দিলাম। খবরটি ছাপা হলো ব্যানার হেডিংয়ে।এত্তো চাঞ্চল্যকর খবর ছাপা হলেও কোন প্রতিক্রিয়া পাইনি। 
</p>
<p>
কয়েক সপ্তাহ পর শহরে স্যানিটারি ইন্সপেক্টরের সাথে দেখা হলে তিনিই খবরটা দেনঃ ভেজাল সরিষার  তেল  রাখার দায়ে গোফরান বেপারীর জরিমানা হয়ছে।</p>
<p>

বৃহস্পতিবার বাড়ি এসে বাজারে চা দোকানে ছুট্টু ভাইকে পেয়ে যাই।তিনি কান্টুর বড় তৃতীয় ভাই।আমাকে ছোট ভাইর বন্ধু সহপাঠী হিসাবে বেশিই স্নেহ করেন।এলাকায় তিনি কোন বিষয়ে না বুঝে মন্তব্য বা সিদ্ধান্ত দেননা।তাই আমিও তাকে খুবই শ্রদ্ধা করি।চা খাওয়ালেন,এটা-সেটা জানতে চাইলেন।এ সময় গোফরান ব্যাপারীর কথা ওঠালাম। তিনি এ সম্পর্কে নানা কথা শুনছেন এবং আমাকে আস্বস্ত করে বলেন,তুমি চিন্তা করোনা।আমি সব সময় সত্যের সাথে আছি।আরও জেনে পরে কথা বলবো।ছুট্টুভাই ও কান্টুর বাবা ইউনিয়ন পরিষদের দীর্ঘ ১৯ বছরের প্রেসিডেন্ট।</p>
<p>
  
এক শনিবার ক্লাস শেষে ফেরার সময় স্যানিটারি ইন্সপেক্টরের সাথে দেখা। তিনি বলেন,আপনাদের  এলাকায় যাবো আজ, যাবেন নাকি?জবাবে বলি,সকালেই এলাম।পরে মনে হলো আজই বাড়ি যাওয়া দরকার।কারন জরিমানার বিষয় এলাকায়  বিরূপ প্রতিক্রিয়া দেখা দিয়েছে। আমাদের বাড়ির একজন মুরব্বি  এমনও মন্তব্য করেছেন, একে এখনি থামাতে হবে,না হলে কারো জারজ সন্তান হলেও সে পেপারে ছাপিয়ে দিবে।</p>
<p>

সাথে সাথে সিদ্ধান্ত নিয়ে বাসে চড়লাম।বাজারে ছুট্টুভাইকে  চা দোকানে পেয়ে গেলাম।তিনি দেখে হতবাক।বলেন,সকালে না গেলি,এখন ফিরলি কেন?</p>
<p>

সব তাকে বললাম। তিনি সান্ত্বনা দিয়ে বলেন,চা খেয়ে নে।ইন্সপেক্টর আসুক,আব্বার (প্রেসিডেন্ট)   সামনে নিয়ে তাকে সব ঘটনা বলতে বলবো।ঘন্টা খানেকের মধ্যেই ইন্সপেক্টর এসে যান।ছুট্টু ভাই প্রসঙ্গটা তোলেন,সাথে সাথেই তিনি বলে উঠেন,এজন্যই সাংবাদিক সাহেব বাড়ি চলে আসেন!তিনি দৃঢ়তার সাথে বলেন,প্রেসিডেন্ট  সাহেবে আসুক তার সামনে সত্য ঘটনা বলবেন। তিনি আসার সাথে সাথেই  আমরা অফিসে ঢুকে যাই।আরও অনেক লোকজন জড় হলো,ছুট্টু ভাই তার  বাবাকে (প্রেসিডেন্ট )আমার সম্পর্কিত রটনা শুনান।তিনিও এমনটাই শুনেছেন জানিয়ে  ইন্সপেক্টরকে প্রকৃত ঘটনা বলতে বলেন। তিনি বলেন,খবর ছাপার সাথে  জরিমানার কোনই সম্পর্ক নেই। মামলা ডিসমিস।১৭ বছর বয়সী আমি  সাংবাদিকতা করতে এসে এমনি একটি স্হানীয় জটিল পরিস্থিতি থেকে বের হতে পেরে আল্লাহর কাছে শুকরিয়া আদায় করি। এ কঠিন সময়ে ছুট্টুভাইকে সাথে পেয়ে কৃতজ্ঞতায় চোখে পানি এসে যায়।তার হাত ধরে কেঁদে ফেলি।সালাম দিয়ে বাড়ি যাই।মা আমাকে দেখে অবাক।তিনি কিছুই জানেন না।তাঁকে সব বলি।মা খুশি হয়ে দোয়া করেন।পরদিন সকালে ফেনী রওয়ানা দিলাম।</p>
<p>

১৯৬৫ সালে ফেনী থেকে প্রকাশিত সাপ্তাহিক ফসল এ ইউনিয়ন পর্যায়ে সংবাদদাতা চেয়ে বিজ্ঞাপন দেয়।আমিও আবেদন করি। কর্তৃপক্ষ আমাকে কী কী সুবিধা দেবে তা উল্লেখ করে নিয়োগপত্র দেয়।</p>
<p>

আমাদের ইউনিয়নের একটা ব্রিজ দীর্ঘদিন অর্ধসমাপ্ত পড়ে ছিল। আমি সাপ্তাহিক ফসল এ একটি রিপোর্ট করলাম। রিপোর্ট ছাপা হওয়ার বেশ কিছুদিন পর চেয়ারম্যান আহমদ উল্লাহ লাতু মিয়া কলেজ থেকে আমার বাসস্থানের রাস্তার বিভিন্ন পয়েন্টে লোক লাগিয়ে রাখে আমাকে তার কাছে নেয়ার জন্য।এমনই একটি পয়েন্ট অতিক্রম করার সময় একছেলে 'ভাইচারে হাইছি' বলে চিৎকার দেয়।আমি ছেলেকে ধমক দিতে না দিতে কয়েকজন আমাকে ঘিরে ফেলে।পরে বলে চেয়ারম্যান সাব আপনার জন্য অপেক্ষা করছেন কাশেমিয়া হোটেলে,আমাদের সাথে চলেন।চেয়ারম্যান আমাদের ইউনিয়নের সবচে  সম্ভ্রান্ত পরিবারের একমাত্র ছেলে সন্তান।তার এক বোনকে আমাদের বাড়িতে বিয়ে দিয়েছে।চা নাস্তা খাইয়ে অত্যন্ত বিনয়ের সাথে বললেন,ফসল সম্পাদক যদি আমার সম্পর্কে প্রকাশিত সংবাদ এর প্রতিবাদপত্র রাখতেন,তাহলে তো আপনাকে কষ্ট দিতাম না। </p>
<p>

সম্পাদক সাহেব বলেন, এভাবে প্রতিবাদ নেয়া যাবেনা। সংশ্লিষ্ট রিপোর্টােরর মাধ্যমে  প্রতিবাদ আসতে  হবে।তিনি ভুল লিখেছেন, না আপনারা ভুল তথ্য দিচ্ছেন এ জবাবদিহি তাকে করতে হবে। এ জন্যই আপনাকে খোঁজা। কিছু মনে করবেন না।চেয়ারম্যানের কথায় খুশি হলাম,তারচেয়ে বেশি খুশি  হলাম সাপ্তাহিক ফসল এর নীতিতে।সম্পাদকের কথাগুলো শুনে আমার মন ভরে উঠলো।কী কারনে ব্রিজের কাজ দীর্ঘদিন অসমাপ্ত রইল সে বিবরন লেখা চেয়ারম্যানের চিঠি নিয়ে, কুশল বিনিময় করে আমরা বিদায় হলাম।</p>
<p>

আমাদের ইউনিয়নের ভেতর দিয়ে একটা খাল রয়েছে। তখন ফেনী- চৌমুহনীর মধ্যে নৌপথে ব্যবসা চলতো এ খাল দিয়ে।নোয়াখালী-চট্রগ্রাম হাইওয়ে তখনও তেমন চালু হয়নি। </p>
<p>

বর্ষায় এ খালের দুপাড়ে ভাঙ্গন দেখা দিত।জমি হারাতো উর্বরতা। ফসলের উৎপাদন কমে যেতো।আবার জোয়ারে জমিতে পলি জমে ফসল নষ্ট হতো।আমি এর নিউজ করলাম।ফসল এ তা বেশ গুরুত্ব সহকারে ছাপা হলো।সম্পাদক এ নিউজের প্রশংসা করে এধরণের নিউজ বেশি বেশি দেয়ার জন্য উৎসাহিত করলেন।বলেন,এ ধরনের রিপোর্টে  পত্রিকার গুরুত্ব ও মর্যাদা বাড়ে।দুটো রিপোর্টই পরে দৈনিক পাকিস্তান এ ছাপা হয়।ফসল সম্পাদক এরশাদ মজুমদার দৈনিক পাকিস্তান এর ফেনী সংবাদদাতা ছিলেন। প্রসঙ্গতঃ তিনি  ফসল এর ডিক্লেয়ারেশনের আবেদন করার পর দৈনিক পাকিস্তান প্রকাশিত হয়।সেখানে চাকরির আবেদন করেন।কিন্তু  চাকরি পাওয়ার আগেই তার স্বপ্নপূরণ হয় ফসল এর ডিক্লেয়ারেশন পাওয়ায়।পরে সংবাদদাতা হন।</p>
<p>

ষাটের দশকের মাঝামাঝি ঢাকা এসেও ফসলে লিখতাম।উনসত্তরের গণআন্দোলন,পরবর্তিতে গণঅভ্যুথানের ওপর ঢাকা থেকে রিপোর্ট করতাম। </p>
<p>

অনেক বছর পর একদিন প্রেসক্লাবে এরশাদ মজুমদার বলেন,দেশের সেরা পত্রিকায় তুমি সাংবাদিকতায় আছ।তোমার জন্য গর্ব হয় আমার।সকালে সব পত্রিকা আসে আমার বাসায়,কিন্তু কোনদিন ইত্তেফাক না আসলে আমি বের হইনা। </p>
<p>

ইত্তেফাক পড়েই আমি বের হই।তা পড়ে আমি দেশের রাজনীতির গতিপ্রকৃতি আঁচ করতে পারি। আমার বাবাজানও প্রায় একই কথা বলতেেন।আমিও বাসায় সব পত্রিকাই পেতাম। কিন্তু বাবাজান অফিসে যাওয়ার আগে কোনদিন ইত্তেফাক না  আসলে মন খারাপ করে অফিসে যেতেন।তিনি সম্পাদকীয় পৃষ্ঠার ভক্ত ছিলেন।বলতেন -- এ পাতা পড়ে তিনি  রাজনীতির গতিপ্রকৃতি আঁচ করতে পারতেন।তিনি ছিলেন মুসলিম লীগের থানা পর্যায়ের একনিষ্ঠ কর্মী ও সুবক্তা। ১৯৪৪/৪৫ সালে মেট্রিক পাশ করে  সংসার জীবনে জড়িয়ে পড়েন ৬ বছর বয়সে পিতৃহারা এ রাজনৈতিক কর্মী। ধ্বংস হয়ে যায় তাঁর সব স্বপ্ন। তারপর সরকার চাকরি নেন।সেখানেও নেতৃত্ব দিয়েছেন,কিন্তু যদ্দুর নিজকে বাঁচিয়ে। </p>
<p>

ঢাকায় এসে সমসাময়িক বিষয়ে নিবন্ধ লিখতে শুরু করি।যাই বিভিন্ন পত্রিকা অফিসে লেখা নিয়ে, কিন্তু কেউ ছাপতে রাজি হতো না।থাকতাম নাখালপাড়া। আমার এক বন্ধু মরহুম ফজলুল হক।পড়তো তেজগাঁ পলিটেকনিকে। পরে পাস করে বুয়েটে মেক্যানিকাল ইন্জিনিয়ারিংএ ডেমোনেস্ট্রেটর এর চাকরি পেয়েছে। বিকালে আমরা শাহীনবাগে বৃটিশ আমলের তৈরি রানওয়েতে বসে আড্ডা দিতাম। তার সাথে আমার লেখা নিয়ে প্রায়ই আলাপ হতো।লেখা নিয়ে বিভিন্ন পত্রিকা অফিসে যাওয়া এবং যথারীতি প্রত্যাক্ষাত হওয়ার কথা তাকে বলতাম। একদিন সে লেখার বিষয়বস্তু জানতে চায়,আমি বলি।সে সাথে সাথেই বলে, তোমার লেখা ইত্তেফাক এ নিয়ে যাও।তারাই ছাপবে।এধরণের লেখা আর কেউ ছাপবেনা বলেও সে মন্তব্য করে। বিষয়টি আমিও বুঝি,কিন্তু সমস্যা অন্যখানে,যা তাকেও বলতে পারছি না। </p>
<p>

আসলে ইত্তেফাক এর বিশালত্বই সেখানে যাওয়ার পথে বড় বাধা। দেশের একক বহুল প্রচারিত ও প্রভাবশালী পত্রিকায় আমার লেখা নিয়ে যাবো যেখানে রয়েছেনঃখোন্দকার আবদুল হামিদ(পরবর্তীতে যিনি মন্ত্রী হয়েছিলেন), জগন্নাথ কলেজের অধ্যাপক রাহাত খান,এক সময়ের সাড়াজাগানো ছাত্রলীগ নেতা ফেরদৌস আহমদ কোরেশী।  সাহস যোগাড়  করতে কিছু দিন সময় লেগেছে। ফজলু চাপ দেয়,আর সাহস দিয়ে বলে,তোমার লেখাও কম কিসে, যেয়েই দেখ না।নাখালপাড়া এলাকায় রেললাইনের পাশে নতুন আসা হোমিওপ্যাথিক চিকিৎসকের দোকানেই শুধু ফোন আছে।তাঁর কাছে একটা টেলিফোন করার অনুমতি চাই। তিনি জানতে চান আমি কোথায় এবং কীজন্য ফোন করবো।ইচ্ছের কথা শুনে রাজি হন। </p>
<p>

ফোন ধরনের,এখন বুঝতে পারি,নিউজ সেকশনের এক ভদ্রলোক। আমার উদ্দেশ্য শুনে  দুপুর ১২টার পরে ফোন করে সম্পাদকীয় বিভাগের খোন্দকার হামিদ সাহেবর সাথে কথা বলার পরামর্শ দেন।আমি খুশী হয়ে ফোন রেখে দেই।</p>
<p>

চিকিৎসককে কী কথা হয়েছে বলায়,তিনি পরের দিন ১২টা কিছু পরেই যেতে বলেন।তাই করি।ফোনে খোন্দকার সাহেব লেখা নিয়ে তার সাথে দেখা করতে বলেন।পরের দিনই দেখা করি দুরুদুরু বক্ষে।হাতে আমার লেখার আধা ছেড়া প্যাকেট।বসতে বলেই শুরু করলেন এভাবেঃআপনাদের মত ইয়াং ছেলেরা সাংবাদিকতায় আসুক,এটা আমি চাই। এবার নিজে কীভাবে সাংবাদিকতায় এসেছেন তা বলেন।খোন্দকার হামিদ বলে চলছেন,আমি গভীর মনোযোগ দিয়ে শুনে যাচ্ছি--একদিন সোহরাওয়ার্দী সাহেব আমাকে নিয়ে যান আবুল মনসুর আহমেদ সাহেবের কাছে।বলেন,দেখ তো মনসুর ছেলেটাকে কাজে লাগাতে পারো কিনা। তিনি আমাকে একটা সাবজেক্ট দিয়ে বলেন, কালকের জন্য একটা সম্পাদকীয় লিখে নিয়ে এসো।তাই করে পরেরদিন দেখা করি। লেখা রেখে আমাকে ছুটি দেন।পরের দিন দেখি দ্বিতীয় সম্পাদকীয় হিসেবে আমার লেখা ছাপা হয়েছে। তবে এটাকে পূর্ণাঙ্গ আমার লেখা বলা যাবেনা,এক তৃতীয়াংশের কিছু কম আমার, বাকিটা তাঁর।পরে সম্পাদকীয় বিভাগের অন্যদের ডেকে পাঠান।বলেন, দেখ তো দ্বিতীয় সম্পাদকীয়টা কেমন হয়েছে।অন্যরা আগেই পড়ে নিয়েছে বোঝা গেল।সবাই একবাক্যে বলেন, ভালোই তো।কিন্তু আসল ঘটনা জানি শুধু আমরা দু'জন।সবাইকে বললেন,এ লেখা হামিদের। আমাদের এখানে নতুন জয়েন করেছে। আমাকে দ্বিতীয় সাবজেক্ট দিয়ে ছেড়ে দিলেন।আমি বি,এ পরীক্ষা দিয়েছি তখন।</p>
<p>

খোন্দকার হামিদ বলে চলেন,আমিও সেভাবে আপনাদের মতো ইয়াং বয়দের গড়ে তুলতে চাই।আমাকে "সোনালী স্বপ্ন "দেখিয়ে তিনি
২/৩ লেখা নাড়াচাড়া করে বলেন,জনসমস্যা  বিষয়ক লেখা একভাগ করেন,তথ্যসমৃদ্ধ
নিবন্ধগুলো আরেক ভাগে রাখেন।জনসমস্যাগুলো তার সামনে বসা রাহাত খান,বাকীগুলো ডানের কোরেশি সাহেবকে দিতে বলেন। 
আমি দুজনকে দু'ভাগ লেখা দিয়ে বের হওয়ার সময়  দেখি রাহাত খান একটা লেখা নিয়ে নাড়াচাড়া করছেন। আমি দ্রুত পা চালিয়ে রাস্তায় এসে বাস ধরলাম। </p>
<p>

পরদিন সকালে দেখি,ইত্তেফাক এর সম্পাদকীয় পৃষ্ঠায়"আমাদের সমস্যা" কলামে আমার একটি লেখা ছাপা হয়েছে।ছাপার অক্ষরে নিজের নাম ও লেখা দেখে চোখে পানি এসে যায়।মনে মনে বলি এই সেই লেখা,যা নিয়ে ঢাকার সব সংবাদপত্র অফিসে বছরকে বছর ঘুরেছি।
 দ্রুত গেলাম নবাগত হোমিওপ্যাথিক চিকিৎসকের কাছে। তিনি জানতে চান ফোন কবো কিনা? না বলে তাঁর সামনের ইত্তেফাক খুলে আমার লিখা দেখালাম।তিনি যারপরনেই খুশি হলেন। দুপুর পর্যন্ত বাবাজানের অফিস থেকে ফেরার অপেক্ষায় রইলাম। বাবাজানেরও খুশির সীমা নেই।  কোনমতে সকালটা পার করলাম।বিকালে ইত্তেফাক হাতে আমার পথপ্রদর্শক ফজলুর বাসায় গেলাম।ছাপা লেখা দেখে ফজলু আমাকে জড়িয়ে ধরলো।দুই বন্ধু কোলাকুলি করলাম।দেখলাম ফজলু আমার থেকে কম খুশী না।বললো,তোমাকে না বলেছি ইত্তেফাকই তোমার লেখা ছাপবে।তার প্রদর্শিত পথে হেঁটেই আমি উদ্দিষ্ট লক্ষ্যে পৌঁছেছি। </p>
<p>

 বন্ধু ফজলুকে আল্লাহ বেহেশত নসিব করুন। </p>
<p>

আমি ফেনী থেকে এসে জগন্নাথ কলেজে ভর্তি হই।ছিলাম বিজ্ঞানের ছাত্র।বিজ্ঞানের ছাত্র-ছাত্রীরা আমরা ইংরেজি-বাংলা ক্লাস প্রায় করিনা। ওয়ান নাইট প্রিপারেশনেই পরীক্ষা দেই।কিন্তু একদিন রাহাত খান স্যারের ক্লাস করে আমি মজা পেলাম।আর ছাড়তে পরলাম না।কথাটা একদিন তাঁকে বললাম। </p>
<p>

এলাকায় একটি দাতব্য চিকিৎসালয় স্হাপনের দাবি জানিয়ে একটি চিঠি ছাপা হয় ইত্তেফাকে আমার গ্রামের বাড়ির ঠিকানায়।তা ফেরদৌস ভাইয়ের নজরে আসে।পরদিন আমাকে দেখেই বলেন, তুমি পূর্ব চন্দ্রপুরের ছেলে আমাকে বলবা না।তোমাদের গ্রামের আমার এক বোন বিয়ে দিয়েছি। </p>
<p>

দ্বিধা আর সংকোচের কারনে এতোদিন দুজনকেই পরিচয় বলা হয়নি। </p>
<p>

আমার প্রকাশিত লেখা দেখে রাহাত স্যার দারুণ খুশি। তাঁর খুশি প্রকাশ করলেন এভাবেঃ তুমি চাকরি করবে ইত্তেফাকে?আমি তো অবাক!আমি করবো ইত্তেফাক এ চাকরি?মেঘ না চাইতেই বৃষ্টি। </p>
<p>

রাহাত স্যার বলে চললেন, সিরাজ ভাই (শহীদ সিরাজ উদ্দিন হোসেন) সম্প্রতি নির্বাহী সম্পাদক হয়েছেন।আমাকে খুব স্নেহ করেন। সামনের ইলেকশনে জিতে আওয়ামী লীগ সরকার গঠন করবে।এখান থেকে অনেকে সরকারী চাকরি নিয়ে  চলে যাবে।তখন ইত্তেফাকে নতুন লোক লাগবে।তুমিও জয়েন করতে পারবে।খুশিতে সায় দিলাম আমি। ইত্তেফাক এ আমার যাওয়াআসা বেড়ে গেল।
প্রথমদিন রাহাত স্যার আর ফেরদৌস ভাই এর নিকট জমা দেয়া লেখা কিছুদিন বিরতি দিয়ে ছাপা হতে থাকে, আমিও নতুন নতুন লেখা জামা দিচ্ছি। </p>
<p>

এরই মাঝে সবকিছু ওলট-পালট করে শুরু হলো মহান মুক্তিযুদ্ধ। তার আগে মার্চ -৭১ এর প্রথম সপ্তাহে আমার তিনটি নিবন্ধ ছাপা হয়। </p>
<p>

মুক্তিযুদ্ধ শুরুর আগে বাবা সরকারি কাজে ময়মনসিংহ ছিলেন।এক সকালে তিনি ঢাকায় হাজির।বলেন,রাহাত খান সাহেবের সাথে কথা বলে পরামর্শ  চাওয়া,ঢাকা থাকা নিরাপদ কিনা?ঢাকায় কোন কাজ না থাকলে গ্রামে চলে যেতে বলেন রাহাতস্যার।
যে কথা,সে কাজ।বাবাজান দুপুরেই ময়মনসিংহে কর্মস্থলে উদ্দেশ্য রওয়ানা দেন, আমি রাতের ট্রেনে বাড়ি। সাথে ছিলেন দাদি।
বাড়ি থেকে এপ্রিলের কোন এক সময় মুক্তিযুদ্ধে।</p>
<p>

যুদ্ধ শেষে ঢাকা ফিরে আবার ইত্তেফাক এ যাওয়া আসা শুরু করি। 
এরই মধ্যে রাহাত স্যার আমাকে একদিন জিজ্ঞেস করেন,ইত্তেফাক এ চাকরি করবে তো তুমি?আমি সানন্দে হ্যাঁ বলি।তিনি জনপ্রিয় বার্তা সম্পাদক রেজা ভাইকে ফোন করে আমাকে পাঠিয়ে দেন তাঁর কাছে।
</p>