---
layout: post
title: ইত্তেফাক এ সোনালী দিনগুলো আমার --৭
subtitle: খোন্দকার আবদুল হামিদ এবং আখতার উল আলম
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
---


জনাব হামিদ ছিলেন সিনিয়র সাংবাদিক। অবিভক্ত ভারতে তার সাংবাদিকতা শুরু আবুল মনসুর আহমেদের হাত দিয়ে। একদিন সোহরাওয়ার্দী সাহেব মনসুর আহমদের অফিসে নিয়ে তাকে কাজে লাগানো যায় কিনা দেখতে বলেন।মনসুর সাহেব জহুরি,খাটি সোনা চিনতে অসুবিধা হয়নি। আবুল মনসুর আহমেদের হাতে পড়ে কালে খোন্দকার হামিদ হয়ে উঠেন খ্যাতিমান সাংবাদিক। কিন্তু খ্যাতিমান হয়ে উঠা অত সহজ ছিল না।দিনের পর দিন  অক্লান্ত পরিশ্রম করেও ফসল ঘরে তুলতে লেগেছে বছরের পর বছর। তিনি শিক্ষানবিশ সাংবাদিক হিসেবে কাজ শুরু করেন মাত্র ডিগ্রি পরীক্ষা দিয়ে।
প্রথম দিন মনসুর আহমেদের দেয়া সাবজেক্টের ওপর তাঁর লিখা কাট সাঁটের পর ছাপা হয়েছে।  যাতে তাঁর একতৃতীয়াংশ মাত্র রেখে  বাকিটা জুড়ে দিয়েছিলেন মনসুর সাহেব।এটা ছিল তার শিক্ষানবিশ কাল।সেখানেই সাংবাদিকতায় হাত পাকিয়েছেন খোন্দকার হামিদ। 
পাকিস্তান আমলের শেষ দিকে তাঁর সাথে যখন আমি পরিচিত হই ইত্তেফাক ভবনের নিচ তলার সম্পাদকীয় বিভাগের ছোট্ট রুমে,তখন নিজেই নিজের সাংবাদিক হয়ে উঠার গল্প শুনান।সাথে এ-ও বলেন, আমি চাই আপনাদের মতো ইয়াং ছেলেরা এ প্রফেশনে আসুক।আমাকে যেমন গড়ে তুলেছেন আবুল মনসুর সাহেব, তেমনি আপনাদেরও আমি গড়ে তুলতে চাই। এসব মন ভুলানো কথায় আমি মুগ্ধ হয়ে যাই।তাঁর ভক্ত হয়ে উঠি দিনে দিনে।
কিন্তু কালে তাঁর সাথে ঘনিষ্ঠ হয়ে যখন জানতে পারি, ইত্তেফাকেও তার লেখা মনসুর সাহেবের মতো কাটছাট করে দুই তৃতীয়াংশ নতুন জুড়িয়ে দেয়া হয়।
আবুল মনসুর আহমেদ খ্যাতিমান সম্পাদক,তাই তিনি  সহকর্মীদের লেখায় যোগবিয়োগ করতেই পারেন।কিন্তু তাঁর মুখে সম্পাদকীয় বা কলামে লেখকের অজান্তে মালিক নিজের মতো করে নতুন কথা জুড়ে দেয়ার বর্ননা শুনে হতভম্ব হয়ে যাই।শুধু  রাজনীতি বিষয়ক লেখাতেই এ ইন্ডাক্সন করা হয়।খোন্দকার হামিদ সাহেবের রাজনৈতিক কলাম খুবই জনপ্রিয় এবং সুখপাঠ্য ছিল।পরে বুঝলাম তাঁর  রাজনৈতিক কলাম মূলতঃ কোলন করা।
আমার বাবা সকালে ইত্তেফাকের নিউজে চোখ বুলিয়ে অফিসে চলে যেতেন।দুপুরে খাবার পর ও রাতে সময় নিয়ে সম্পাদকীয় এবং কলাম পড়তেন। তিনি প্রায়ই একটা কথা বলতেন, ইত্তেফাকের সম্পাদকীয় পাতা পড়লে দেশের রাজনীতির গতিপ্রকৃতি আঁচ করতে পারি। 
প্রায় একই কথা বলেছেন, বিশিষ্ট সাংবাদিক এরশাদ মজুমদার, যার পত্রিকায় ফেনীতে ছাত্রাবস্হায় আমার সাংবাদিকতায় হাতে খড়ি।একদিন প্রেসক্লাবে কথা প্রসঙ্গে বলেন,মোসতাফিজ তোমার জন্য গর্ব বোধ করি। তুমি এমন একটি পত্রিকায় কাজ কর যা সকালে না পড়ে আমি বের হইনা। এটি পড়ে আমি দেশের রাজনীতির গতিধারা বুঝতে পারি। 
ইত্তেফাকের নিউজ সেকশনে যোগদানের পরও খোন্দকার হামিদ সাহেবের সাথে আমার যোগাযোগ ছিল। তিনি থাকতেন নিউমার্কেটের দক্ষিণ দিকের সরকারি কোয়ার্টারে।তাঁর মেয়ে ছিলেন ইডেন কলেজে প্রফেসর। কোন কোন দিন তিনি অফিসের পথে বাসায় যেতে বলতেন, উঠার সময় বলেন লেখাটা যেন প্রেস ম্যানেজারের হাতে দেই।
খোন্দকার আবদুল হামিদ আর আখতার উল আলমের  রাজনৈতিক কলামগুলো ছিল আমার  বাবার খুবই প্রিয়। বাবার কিছু বিশেষ বিশেষ দিনের ধর্মীয় নিবন্ধ আলম  ভাইর হাত দিয়ে ইত্তেফাকে ছাপা হয়েছে। আর তাই  তাঁর সাথে দেখা হলেই বাবার খবর নিতেন।
গ্রামের বাড়ি থেকে ফিরে আলম ভাইয়ের সাথে দেখা করি। গ্রামের হালনাগাদ খবর দেই।তিনি প্রথমবার তা নিয়ে কলাম লিখলে আমি উৎসাহিত হয়ে উঠি।প্রতিবারই এসে তাঁকে ব্রিফ করি।তিনি লিখেন।
বিএনপি সরকারের সময় তিনি রাষ্ট্রদূত হয়েছিলেন।মেয়াদ শেষে দেশে ফেরার সময় একটা SCODA গাড়ি এনেছিলেন।
আমি ঢাকা সাব-এডিটরস কাউন্সিলের সভাপতি থাকাকালীন  বিষয় ভিত্তিক অনুষ্ঠানে কিছু বলার জন্য আলম ভাইকে আমন্ত্রণ করতাম। একবার সকালে তাঁর আসা কনফার্ম করলেও বিকালে তিনি আসেননি।রাতে খবর নিয়ে জানতে পারি তিনি অসুস্থ। এখন ঐ বয়সের আমিও বুঝি সকাল-বিকাল একরকম না।আকাশ-পাতাল তফাৎ।আল্লাহ খোন্দকার আবদুল হামিদ ভাই ও আখতার উল আলম ভাইকে বেহেশত নসিব করুন, আমিন।
(স্মৃতি নির্ভর লেখা, তথ্য বিভ্রান্তি মার্জনীয়)
