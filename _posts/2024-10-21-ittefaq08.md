---
layout: post
title: ইত্তেফাক এ সোনালী দিনগুলো আমার -- ৮
subtitle: এক ঝাঁক তারকা সাংবাদিক....০১
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [ইত্তেফাক এ সোনালী দিনগুলো আমার]
author: মীর মোসতাফিজ আহমেদ
---
স্বাধীনতার পর পর ইত্তেফাক এর নিউজ সেকশনে যোগদানের করে যাদের সিনিয়র সহকর্মী হিসেবে পেয়েছি,তারা ছিলেন তারকা সাংবাদিক। 
নিউজ এডিটর আসাফউদ্দৌলা রেজা।যিনি রেডিওতে পরিচালনা করতেন "বুনিয়াদি গনতন্ত্রের আসর" নামের  জনপ্রিয় একটি অনুষ্ঠান।ব্যাপক পরিচিতি লাভ করেন বিভিন্ন সামাজিক প্রতিষ্ঠান ও সংগঠনের সাথে জড়িত থাকায়।ঢাকার সেরাদের একটি মতিঝিল আইডিয়াল স্কুল পরিচালনা কমিটিতে না থেকেও তিনি ইত্তেফাক এর সাংবাদিক, কর্মচারী ও প্রেস শ্রমিকদের অনেক সন্তানকে এ খ্যাতনামা শিক্ষা প্রতিষ্ঠানের ছাত্র হওয়ার সুবাদে জীবনে প্রতিষ্ঠিত হওয়ার সুযোগ করে দিয়েছেন।
ইত্তেফাক সম্পাদনায় দক্ষতার পরিচয় দেয়ায় পরবর্তীতে তাঁকে এক্সিকিউটিভ এডিটর এর অতিরিক্ত দায়িত্ব দেয়া হয়। কিন্তু দুর্ভাগ্য এমন একজন দক্ষ,প্রতিভাবান এবং খ্যাতিমান সাংবাদিক বলতে গেলে অল্প বয়সেই ইন্তেকাল করেন। মহান আল্লাহতায়লা তাঁকে বেহেশত নসিব করুন। আমিন। 
তার সময় চীফ রিপোর্টার ছিলেন মিজানুর রহমান। তিনি ছিলেন মূলত স্পোর্টস রিপোর্টার।ইত্তেফাক এ আসার আগে সদ্য স্বাধীন বাংলাদেশের দ্বিতীয় বার্তা সংস্থা ইউপিপির প্রশাসক করা হয় তাঁকে।
পরে এপিপি নামক বৃহৎ বার্তা সংস্থাটির সাথে ইউপিপি একীভূত করে একটি সরকারী বার্তা সংস্থা করা হয়। মিজান ভাইকে করা হয় এর প্রশাসক --যা বর্তমানে 'বাসস' (বাংলাদেশ সংবাদ সংস্থা) নামে  চালু আছে। মিজান ভাইয়ের "বঙ্গবন্ধু"র     সাথে      সুসম্পর্কেরই  ফসল এটা। কিন্তু মিজান ভাই সেখানে বেশি দিন থাকতে পারেননি রেজা ভাইর কারণে। তিনি বঙ্গবন্ধুকে বলে তাঁকে ইত্তেফাক এ চীফ রিপোর্টার করে নিয়ে আসেন। রেজা ভাইর সাথে আগে থেকেই বঙ্গবন্ধুর সুসম্পর্ক রয়েছে।  আর বঙ্গবন্ধুর রয়েছে তাঁরই প্রিয় বন্ধু মানিক ভাইয়ের ইত্তেফাক এর প্রতি  দুর্বলতা।তৎকালীন ঢাকা জেলার গাজীপুরের মিজানুর রহমান ভাইর লেখা রিপোর্ট এডিট  করতে গলদঘর্ম হতেন রেজা ভাই ।তেমনি গলদঘর্ম  হতেন নরসিংদীর নজরুল ইসলাম  ভাইয়ের রিপোর্ট এডিট করতেও।এ দুই সিনিয়র সাংবাদিকের রিপোর্টের পৃষ্ঠার পর পৃষ্ঠা ফেলে দিয়ে এডিট করতেন রেজা ভাই।
নজরুল ভাই লিবারেশন ওয়ারের সময় জেনারেল ওসমানীর জনসংযোগ কর্মকর্তা ছিলেন।
চীফ রিপোর্টার ছিলেন জহিরুল আলম ভাইও।পরে তিনি স্পেশাল করস্পনডেন্ট হন। তার লেখার ধার ছিলো। তেমন এডিট করা লাগতো না।
এক সকালে রেজা ভাইর চেম্বারে জহির ভাই কী বিষয়ে আলাপ করছিলেন।আমি নিউজ সেকশনে রাখা ইত্তেফাক এর ফাইল ঘাটাঘাটি করতেছিলাম,আর তা নজরে আসে জহির ভাইর।তিনি রেজা ভাইকে আমাকে দেখিয়ে বলতে শুনি " এ ছেলেটাকে  প্রতি দিনই ফাইল ঘাটাঘাটি করতে দেখি"।সাথে সাথেই আমার ডাক পড়ে তাঁর চেম্বারে। গেলে বলেন, তুমি কাজ ফেলে ওখানে কি ঘাটাঘাটি কর? জবাব দেই,আমার হাতের কাজ শেষ। আমি লেখার সাবজেক্ট খুঁজছি।তিনি আর কিছু  বলেন নি।কারণ তখনও ইত্তেফাক এর সম্পাদকীয় পাতায় আমার আর্টিকেল ছাপা হতো,আর ঐ আর্টিকেলের নামসহ হেডিং আর্টিস্ট দিয়ে লিখানোর দায়িত্ব ছিলো নির্বাহী সম্পাদক হিসাবে তাঁর।
ইত্তেফাক এর সম্পাদকীয় বিভাগে মুক্তিযুদ্ধের আগ পর্যন্ত দেখেছি খোন্দকার আবদুল হামিদ, ফেরদৌস আহমদ কোরেশী ও রাহাত খানকে। 
স্বাধীনতার পর কোরেশী ভাই মুক্তিযুদ্ধের সময় সীমান্তের  ওপার থেকে প্রকাশিত তাঁর দৈনিক দেশবাংলা নিয়েই থাকেন। 
নতুন যোগ হন আখতারুল আলম,হাবিবুর রহমান মিলন।মিলন ভাইর বড়ভাই আহমেদুর রহমান পাকিস্তান আমলে ইত্তেফাক এর সহকারী সম্পাদক ছিলেন। ১৯৬৫ সালে পিআইএ'র কায়রোর উদ্বোধনী ফ্লাইট দুর্ঘটনায় যাত্রী ও অন্য আমন্ত্রিত অতিথিদের সাথে তিনিও মৃত্যু বরণ করেন।
পূর্বদেশ এর একসময়ের সহকারী সম্পাদক কবি মহাদেব সাহাও ইত্তেফাক এ যোগ দেন।এক সময়ের  ছাত্রলীগ নেতা জিয়াউল হক,কবি আল মুজাহিদী ও সর্বশেষ নিউজ ডেস্কে থেকে বদলি হয়ে আসেন হাসান ইকবাল ও ইয়াসিন আহমদ। এছাড়া নিউজ সেকশনের দুই ডানা নিউজ ডেস্ক এবং রিপোর্টিং হয়ে সম্পাদকীয় বিভাগে স্হিতু হন আবেদ খান।কিন্তু বেশি দিন থাকেননি। 
এদের মধ্যে হাবিবুর রহমান মিলন( যিনি সাংবাদিক  ইউনিয়ন নেতাও) স্বাধীনতা পদকে ভূষিত হন।
এছাড়া রাহাত খান ও কবি মহাদেব সাহা পান
 ২১ শে পদক।
নিউজ সেকশনে  নিউজ এডিটর গোলাম সারওয়ার এবং রিপোর্টার ও পরবর্তীতে চীফ রিপোর্টার নাজিমুদ্দীন মোস্তান ২১ শে পদক লাভ করেন।তিনি সার এডিটর হিসাবেও দীর্ঘদিন কাজ করেন। এসময় কাজ পাগল এ ভদ্রলোক হাতের কাজ শেষ হলেই  শিফট ইনচার্জ এর কাছে নিউজ চাইতেন। একদিন হাসতে হাসতে বলি মোস্তান ভাই,আপনি সব নিউজ এডিটর করলে আমাদের হাতে জং ধরে যাবে! 
রিপোর্টিং এ গেলেও দেখা যায় রাত ১টা-দেড়টার আগে অফিস থেকে বের হতেন না।এক সময় তাঁর এক অঙ্গ অবশ হয়ে যায়।তিনি "রাস্ট্র "নামে একটি সাপ্তাহিক পত্রিকারও সম্পাদনা করতেন। 
ইত্তেফাকের দক্ষ এবং চৌকস নিউজ এডিটর গোলাম সারওয়ার, চীফ রিপোর্টার ও নির্বাহী সম্পাদক  হাসান শাহরিয়ার, শিফট ইনচার্জ, চীফ রিপোর্টার ও সহকারী সম্পাদক  আবেদ খান এবং সিনিয়র রিপোর্টার ও ওয়ান ইলেভেনের সময় সল্প সময় নির্বাহী সম্পাদকের দায়িত্ব পালন করা আলমগীর হোসেন  দৈনিক পত্রিকার সম্পাদক এর সম্মানজনক পদ অলঙ্কৃত করেন।
শাহরিয়ার ভাই বসুন্ধরা গ্রুপের প্রথম ইংরেজি দৈনিক "দ্যা সান"এর সম্পাদক হিসাবে নিয়োগ পান।তাঁর এ নিয়োগ প্রাপ্তির খবর আমার কানে আসার আগেই পেয়ে গেছেন নিউ নেশনের এক বন্ধু। রাতে ফোনে তার জন্য সেখানে চাকরির সুপারিশের অনুরোধ করেন। সকালে শাহরিয়ার ভাইকে ফোন করি।সালাম বিনিময়ের পর চাকরির তদবিরের জন্য  এক মিনিট সময় চাইলে তিনি বলেন,এক মিনিট কেন যতক্ষণ প্রয়োজন,ততক্ষণ কথা বলবেন। কিন্তু বন্ধুর দুর্ভাগ্য পত্রিকা প্রকাশিত হওয়ার আগেই কর্তৃপক্ষের সাথে বনিবনা না হওয়ায় তিনি সরে দাঁড়ান।
তবে সারওয়ার ভাই শুধু সম্পাদকই হননি, পরপর দুটো পত্রিকার প্রতিষ্ঠাতা সম্পাদক হওয়ার বিরল গৌরবের অধিকারী তিনি। নিউজ ম্যানেজমেন্ট,
আকর্ণীয় হেডিং তৈরী, দ্রুততার সাথে পত্রিকা বের করার যাদুকর ছিলেন তিনি।
অবাক ব্যাপার হলো দুটো পত্রিকাই টিকে আছে এ প্রতিযোগিতার বাজারেও।
আরো অবাক হওয়ার বিষয়, সমকাল এর  সম্পাদক পদ অলঙ্কৃত করা তিনজনের ব্যাকগ্রাউন্ডই ইত্তেফাক। 
সারওয়ার ভাইর পর আবেদ ভাই এবং কিছুদিন আগ পর্যন্ত  আলমগীর হোসেন সমকাল এর সম্পাদক পদ অলঙ্কৃত করছেন।এছাড়া আবেদ ভাইর সম্পাদনায় দৈনিক কালবেলা  প্রকাশিত হবে মর্মে বারবার তাঁর ভক্তরা ফেসবুকে প্রচারণা চালায়।
তবে দুঃখজনক হলেও সত্যি সাংবাদিক নেতা, চৌকস, মেধাবী ও হাত পাকা লেখক আবেদ ভাই সম্মানিত সম্পাদক পদে স্হায়ী হতে পারেননি এখনও।এছাড়া ধানমন্ডির পৈতৃক সম্পত্তি নিয়ে মামলায় তার বিরুদ্ধে হাইকোর্টের পর্যবেক্ষণ, রায় এবং জরিমানায় সাংবাদিক ও সম্পাদকীয় প্রতিষ্ঠানও হয়েছে প্রশ্নবিদ্ধ। 
নিউজ সম্পাদনা, যুথসই হেডিং দেয়া এবং নিউজ ট্রিটমেন্টে  দক্ষ সাংবাদিকে ঠাসা ইত্তেফাক এর নিউজ ডেস্কের আর কোন সাংবাদিক বিরল সম্মানজনক সম্পাদক পদ অলঙ্কৃত করার সুযোগ পাননি।
অন্যদিকে,রিপোর্টিং এর বেশ কয়েকজন তারকা রিপোর্টারের সম্পাদনায় গত প্রায় দুই যুগ থেকে দৈনিক পত্রিকা প্রকাশিত হয় এবং এখনো হচ্ছে।
এর মধ্যে রয়েছেন মতিউর রহমান চৌধুরীর সম্পাদনায় দেশের একমাত্র ট্যাবলয়েট দৈনিক মানবজমিন,শাহজাহান সরদারের সম্পাদনায় বাংলাদেশ জার্নাল  এবং আলমগীর হোসেনের সম্পাদনায় সমকাল (মধ্য অক্টোবর পর্যন্ত) ।তবে,তখনকার ঢাকায় উপরের মহলে ব্যাপক পরিচিত চৌকস ও সুদর্শন অর্থনৈতিক রিপোর্টার জাহিদুজ্জামান ফারুকের সম্পাদনায় তাঁর নিজস্ব "দৈনিক অর্থনীতি"কিছুকাল প্রকাশিত হয়।পরে তার সম্পাদনায় একটি বীমা কোম্পানির শীর্ষ ব্যক্তির নেতৃত্বে এক গ্রুপের দৈনিক পত্রিকা প্রকাশের এক বছর ধরে চলা আয়োজন সফলতার মুখ দেখেনি।
মতিউর রহমান চৌধুরী হলেন দুর্দান্ত সাহসী সাংবাদিক।স্কুপ নিউজ করে তিনি খ্যাতি অর্জন করেছেন।সামরিক শাসক এরশাদের শাসনামলে অনেক  নির্যাতনের শিকার হয়েছিলেন।এসময় তাঁর ব্যক্তিগত গাড়ি ভাংচুর করা হয় এয়ারপোর্ট রোডে।ডাকাতি হয় টিকাটুলির বাসায়,তখন  তাঁর টিভি সংবাদ পাঠিকা সহধর্মিণী মাহবুবা চৌধুরী ট্রমায় চলে যান। একমাত্র শিশু সন্তান নিয়ে দুর্বিসহ জীবন যাপন করতে হয় তাঁকে।ঐ সময়ের শিশু সন্তান এখন ব্যারিস্টার।
আমি তখন ঢাকা সাব-এডিটরস কাউন্সিলের সভাপতি। প্রেস ক্লাবে আইন ও নিউজ সম্পাদনা বিষয়ক একটি সেমিনারের আয়োজন করা হয়।বিশিষ্ট আইনজীবী নেতা মরহুম ওজায়ের ফারুক ও রিপোর্টার থেকে সম্পাদক বনে যাওয়া মতিউর রহমান চৌধুরীকে বক্তা হিসেবে আমন্ত্রণ জানানো হয়।চৌধুরী সাহেব নিউজ  সম্পাদনার উপর আলোচনার শুরুতেই বলেন,খবরের কাজে সাব-এডিটরের প্রয়োজন নেই।সাথে সাথেই উপস্থিত স্রোতা সাব-এডিটরদের মধ্যে বিরূপ প্রতিক্রিয়া দেখা দিলে আমি তাদের শান্ত করে নিজের সমাপনী বক্তৃতায় বিষয়টি পরিষ্কার করি।
মানবজমিন এখন পাঠক বাজারে প্রতিষ্ঠিত পত্রিকা। সাংবাদিক-কর্মচারীরা নিয়মিত বেতন পায় শুনে খুবই ভালো লেগেছে আমার।
মানবজমিন বাজারে আসার কয়েক মাস পরে একদিন চৌধুরী সাহেবকে ফোন করি।কুশল বিনিময়ের পর আমাদের দেশের বাস্তবতায় এধরণের পত্রিকা প্রকাশ যৌক্তিক কীনা জানতে চাই।তিনি সময় নিয়ে পত্রিকার নীতি পরিবর্তনের কথা বলেন এবং পরে কথা রেখেছেন। ধন্যবাদ মতিউর রহমান চৌধুরীকে। নিজদের প্রতিষ্ঠিত করতে এ দম্পতি রাতদিন অক্লান্ত পরিশ্রম করছেন। শুধু তাই নয়,এত্তো ব্যস্ততার মধ্যেও গড়ে তুলেছেন একমাত্র সন্তানকে। ঢাকার প্রতিষ্ঠিত সাংবাদিকের সন্তান বাবার মতো খ্যাতিমান হওয়ার নজির খুবই কম।
শাহজাহান সরদারের হাত দিয়েই এদেশের প্রথম সল্পমূল্যের দৈনিক বাংলাদেশ প্রতিদিন প্রকাশিত হয়,যদিও শেষ পর্যন্ত তিনি সেখানে থাকতে পারেননি।
আমি ইত্তেফাকে মফস্বল সম্পাদকের দায়িত্বে থাকাকালে ২০১২ সালের কোন এক সময় দেশের  প্রথম ১০ টা পত্রিকার প্রচার সংখ্যার উপর জরিপ চালাই।এতে সর্বাধিক প্রচার সংখ্যার পত্রিকা হিসাবে বাংলাদেশ প্রতিদিন এর নাম বেরিয়ে আসে।এটা শুনে সম্পাদক আনোয়ার হোসেন
 মঞ্জুও অবাক হয়ে যান।
দেশের সর্ববৃহৎ এবং বিতর্কীত আবাসন ব্যবসায়ী কোম্পানি এর পুঁজি বিনিয়োগকারী। এখন সর্বাধিক সংখ্যক মিডিয়ার মালিকও তারা।গত জুলাই/আগস্ট গণরোষের সময় এ হাউজ  ভাংচুরের শিকার হয়।যদিও  তাদের অবসরে যাওয়া পদস্হ সামরিক কর্মকর্তার নেতৃত্বে  বিপুলসংখ্যক নিরাপত্তা কর্মচারী রয়েছে। 
আকস্মিকভাবে এর সম্পাদক পদেও আসে পরিবর্তন।এ পরিবর্তনের ফসল ঘরে তোলে আন্দোলনকারীরা নয়,তাদের সুবিধাভোগী রাজনৈতিক দলের সমর্থক কিছু সাংবাদিক।যদিও এ আন্দোলন রাজনৈতিক ছিল না।
আলমগীর হোসেন ইত্তেফাক থেকে বেরিয়ে এক চমৎকার নজির স্হাপন করে মিডিয়া জগতে। 
অনলাইন নিউজ পোর্টাল" "বিডিনিউজ টুয়েন্টি ফোর ডটকম" চালু করে।দেশে চালু নিউজ এজেন্সি -- বিএসএস,এনা'র মত বিভিন্ন পত্রিকা অফিসে নিউজ পাঠাতো।আমরা এর ভবিষ্যৎ নিয়ে চিন্তিত হই। কিন্তু দেখা গেল আলমগীর আমাদের থেকে এক যুগ এগিয়ে।ইত্তেফাক সম্পাদক আনোয়ার হোসেন মঞ্জু কয়েক মাস পর আলমগীরকে বিল দেয়ার সিদ্ধান্ত নেন।
পরে আলমগীর বসুন্ধরার মিডিয়া গ্রুপে যায়।সেখানে" নিউজ টুয়েন্টি ফোর ডট কম"নামে নিউজ পোর্টাল চালু করে। কয়েক বছর পর বসুন্ধরা গ্রুপ থেকে এসে চালু করে "বার্তা২৪"। হালে দেখছি,এটি একচেটিয়া সরকারি খবর  দিচ্ছে। 
 বহু চড়াই উৎরাই পেরিয়ে আজকের অবস্হানে পৌঁছেছে দূরদর্শী সাংবাদিক আলমগীর।তার সর্বাঙ্গীন উন্নতি ও মঙ্গল কামনা করছি।
 কিন্তু,আমার মনে লয় "বার্তা ২৪"  এর মালিকানা তারই,কারন এতে সম্পাদক পদে কারো নাম নেই। 
ইত্তেফাক এর আরো তারকা সাংবাদিকের কথা থাকবে আগামী কিস্তিতে। 
(স্মৃতি নির্ভর লেখা, তথ্য বিভ্রান্তি মার্জনীয়)
